<?xml version="1.0" encoding="UTF-8" ?>

<html>
  <version>1</version>

  <head>
    <title>FSF Europe - Microsoft contro la libera concorrenza</title>
  </head>

  <body>
    <h1>
      I brevetti software possono vanificare la causa antitrust contro Microsoft
    </h1>

    <p>
      L'amministratore delegato di Microsoft Steven Ballmer è una persona
      saggia. A fine marzo intervenendo su una rivista economica a proposito del
      software libero ammetteva: "Non sto dicendo che questo non ci faccia vera
      concorrenza.  Forse il mondo ha esattamente ciò che vuole: un'azienda come
      la nostra, che si muove velocemente e tiene bassi i prezzi".
      Parafrasando: la concorrenza da parte del software libero come GNU/Linux
      stimola Microsoft a essere innovativa e le impedisce di alzare i prezzi in
      modo arbitrario.
    </p>
    <p>
      Ballmer dimostra anche di essere onesto, almeno abbastanza da ammettere
      che preferisce affrontare il software libero in tribunale se la propria
      azienda non è in grado di sostenere la libera concorrenza. Nella stessa
      intervista ha dichiarato: "...secondo alcuni esperti Linux viola la nostra
      proprietà intellettuale. Non ho intenzione di fare commenti. Ma se è
      questo il caso, ovviamente abbiamo il dovere verso i nostri azionisti di
      seguire una strategia in proposito". Leggendo tra le righe, il messaggio
      sembra essere: è diventato sconveniente competere con il software
      libero, quindi l'azienda deve riconquistare il controllo, con qualsiasi
      mezzo.
    </p>
    <p>
      Sfortunatamente, il linguaggio di Ballmer non è così preciso come
      potrebbe: in nessun ordinamento giuridico al mondo esiste una definizione
      precisa del concetto di "proprietà intellettuale". Invece, i giuristi
      lavorano con concetti come il diritto d'autore, i marchi, i brevetti software.
      Date le circostanze, è abbastanza improbabile che Ballmer si riferisse al
      diritto d'autore o ai marchi, quindi doveva alludere ai brevetti software.
    </p>
    <p>
      Microsoft conosce molto bene i problemi che possono essere causati dai
      brevetti software. Ecco una citazione del fondatore di Microsoft Bill Gates
      del 1991: "Se la gente fosse stata informata sulla procedura per il
      rilascio dei brevetti quando la maggior parte delle idee oggi in uso
      furono concepite e ne avesse richiesto il brevetto, il settore oggi
      sarebbe totalmente bloccato". Ancora più interessante la conclusione di
      Gates: "La soluzione è brevettare quanto più possiamo. Una nuova azienda
      che non detenga alcun brevetto sarà obbligata a pagare qualunque prezzo
      imposto dai giganti del settore. Questo prezzo può anche essere elevato:
      le imprese affermate hanno interesse ad escludere i potenziali
      concorrenti".
    </p>
    <p>
      Seguendo questa strategia, Microsoft ha richiesto (e ottenuto) il rilascio
      di migliaia di brevetti in tutto il mondo, Europa inclusa.  Tuttavia,
      poiché in Europa manca ancora una regolamentazione dei brevetti software,
      negli ultimi anni il gigante industriale ha avviato un'intensa attività di
      lobby a favore dello loro introduzione. Finora i tentativi sono falliti,
      ma nel frattempo Microsoft continua a diffondere paura, incertezza e dubbi
      sul software libero, esprimendo apertamente preoccupazioni in merito alla
      "proprietà intellettuale". L'obiettivo è semplice: impedire agli utenti di
      esercitare la propria libertà di scelta nel software.
    </p>
    <p>
      Il 24 aprile, la Commissione Europea tenterà di difendere la libertà degli
      utenti difendendo la propria decisione antitrust del 2004 di fronte alla
      Corte Europea di Prima Istanza. Ma nel frattempo molte aziende, grandi e
      piccole, scelgono la libertà, utilizzando nelle proprie reti un misto di
      sistemi GNU/Linux, Unix e Apple da una parte, e sistemi Windows
      dall'altra.  La comunicazione all'interno di questi due mondi avviene
      senza problemi, mentre più difficile è quella tra di loro.  È qui che le
      possibilità di cooperazione si riducono drasticamente, non a causa di limiti
      tecnologici oggettivi, ma semplicemente perché Microsoft rende artificiosamente
      difficile per Windows interoperare con altri sistemi operativi.
    </p>
    <p>
      In questo modo, il monopolista Microsoft mantiene il controllo dei singoli
      computer come anche delle intera rete aziendale. Nel 2004, la Commissione
      Europea stabilì che Microsoft aveva danneggiato la concorrenza in Europa e
      chiese all'azienda di rendere pubbliche le informazioni che consentissero
      l'interoperabilità con Windows, in modo da ripristinare le giuste
      possibilità di concorrenza sul mercato. Il ruolo di questo tipo di
      informazioni sull'interoperabilità dei sistemi è analogo a quello della
      grammatica e dell'ortografia nel linguaggio umano. La Free Software
      Foundation Europe è stata accettata come parte terza nella causa e ha
      sostenuto la Commissione Europea fin dall'inizio della vicenda nel 2001.
    </p>
    <p>
      La resistenza opposta da Microsoft rende evidente che la posta in gioco
      va ben oltre il controllo della nicchia di mercato dei server di rete: è
      l'intero modello imprenditoriale Microsoft a essere in questione. Circa
      l'80 per cento del volume d'affari dell'azienda e in pratica tutti i suoi
      profitti derivano da Windows e dalla suite di applicazioni per l'ufficio.
      Ciò avviene forse perché gli utenti sono davvero soddisfatti del software
      Microsoft?  Oppure perché si ritrovano intrappolati in una tecnologia che
      hanno acquisito come si contrae un parassita in un momento di
      disattenzione?
    </p>
    <p>
      Microsoft è chiaramente intimorita dalla possibilità di defezione da parte
      dei suoi clienti, così come lo sono i suoi azionisti. Ogni volta che la
      Commissione Europea riafferma la propria intenzione di esigere la
      pubblicazione dei protocolli di comunicazione di Windows, le azioni
      Microsoft calano. La quotazione in borsa dell'azienda è rimasta
      sostanzialmente stazionaria dopo la decisione della Commissione nel 2004,
      ma la dirigenza e gli azionisti continuano ad affidarsi all'effetto di
      intrappolamento come chiave per il successo futuro dell'azienda.
    </p>
    <p>
      Il problema è che, dinanzi alla crescente concorrenza rappresentata dal
      software libero e da altre alternative, Windows e Office non sembrano più
      in grado di continuare a produrre gli enormi profitti a cui Microsoft e i
      suoi azionisti sono abituati. Ecco perché l'azienda dovrà rivolgersi ad
      altri mercati emergenti, come quello della sicurezza, degli strumenti di
      ricerca, degli RFID, o del voice over IP (VoIP). Il gigante del software,
      come suo solito, mira a includere queste nuove funzionalità in Windows,
      pratica che la Commissione Europea ha condannato nella sua decisione del
      2004. Per ora l'azienda sembra disposta a rischiare di pagare la multa
      della Commissione, che può arrivare fino a 2,4 milioni di dollari al
      giorno. Dopotutto, è una cifra risibile, se paragonata a quanto Microsoft
      guadagna ogni giorno grazie al suo doppio monopolio software.
    </p>
    <p>
      Ma ecco il punto: nel lungo termine, Microsoft fa affidamento sui brevetti
      software come scappatoia. Anche se l'azienda fosse obbligata a pubblicare
      i propri protocolli di comunicazione, o a lasciare fuori da Windows alcune
      funzionalità particolari, una legge che introducesse i brevetti software
      in Europa le permetterebbe di sbarazzarsi della concorrenza rappresentata
      dal software libero. Sebbene due precedenti tentativi di introduzione di
      una direttiva europea sui brevetti software siano stati bloccati, Charlie
      McCreevy, il commissario europeo per il mercato interno, potrebbe far
      resuscitare il progetto quest'anno.
    </p>
    <p>
      Sarebbe un paradosso: la stessa Commissione che con una mano sta
      perseguendo Microsoft per violazione delle norme antitrust, con l'altra
      mano approverebbe leggi sui brevetti che le permetterebbero di schiacciare
      la concorrenza per sempre. Se norme di questo tipo entrassero in vigore in
      Europa, gli imprenditori che tentassero di competere con Microsoft
      potrebbero essere bloccati ad ogni passo da brevetti software che
      impedirebbero loro di realizzare innovazioni. Se l'attività della
      Commissione Europea per stimolare la concorrenza vuole essere efficace,
      l'Europa deve evitare di introdurre i brevetti software, che renderebbero
      inutile la sua azione antitrust.
    </p>
    
    <p>
      Jonas Öberg<br />
      Vice Presidente<br />
      FSFE,<br />
      Trollhättan, Svezia
    </p>

    <p>
      Carlo Piana<br />
      Avvocato<br />
      Studio Legale Tamos Piana &amp; Partners,<br />
      Milano, Italia
    </p>
  </body>

</html>
<!--
Local Variables: ***
mode: xml ***
End: ***
-->

