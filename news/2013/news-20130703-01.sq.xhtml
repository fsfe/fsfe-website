<?xml version="1.0" encoding="UTF-8"?>
<html newsdate="2013-07-03">
  <head>
        <title>Zgjedhjet parlamentare në Gjermani: Pozicionet e partive lidhur me Software-in e Lirë</title>
  </head>
  
  <body>
  <h1>Zgjedhjet parlamentare në Gjermani: Pozicionet e partive lidhur me Software-in e Lirë</h1>

  <p newsteaser="yes">
  Sot, Free Software Foundation Europe boton pyetjet e veta lidhur me
  Software-in e Lirë dhe zgjedhjet, referuar atyre parlamentare gjermane 
  të kësaj vjeshte, që do të zhvillohen më 22 Shtator. Pyetjeve që mbulonin
  çështje si kontrolli i përdoruesve mbi pajisjet e tyre elektronike, 
  dhënia publikut e programeve të kompjuterave të financuar nga paraja publike, 
  si Software i Lirë, dhe patentat mbi software-in, u janë përgjigjur krejt 
  partitë politike.
  </p>

  <p>
  Nga përgjigjet është e qartë se shumica e partive tani dinë më tepër
  rreth Software-it të lirë, se sa dinin në të kaluarën. Më poshtë vijon
  përkthimi -- <a href="/contribute/translators/translators.html">i bërë 
  nga vullnetarë të FSFE-së</a> -- i përmbledhjes së FSFE-së dhe një 
  vlerësim i <strong><a
  href="/campaigns/askyourcandidates/201309-germany-bundestagswahl.html">krejt
  përgjigjeve</a></strong>. Për më tepër, FSFE-ja i nxit veprimtarët e 
  Software-it të Lirë t’i përdorin këto pyetje si frymëzim për pyetjet e 
  tyre ndaj kandidatëve në nivel vendor apo federal.
  </p>

  <p>
  Së pari, diçka të pëlqyeshme: SPD, të Gjelbrit dhe partia e Piratëve, 
  Linke dhe Votuesit e Lirë dëshirojnë që software-i e zhvilluar
  me financim nga administrata publike të jepet për publikun
  sipas licencash të lira. SPD-ja pohon se "software-i i financuar
  publikisht do të duhej të ishte i passhëm për publikun e përgjithshëm
  sa më gjerë të jetë e mundur". Të Gjelbrit në manifestin e tyre kërkojnë 
  hedhjen në qarkullim të programeve të tilla nën trajtën e Software-it 
  të Lirë (shihni <a
  href="https://wiki.fsfe.org/WahlUndParteiprogrammeDeutschland">përmbledhjen
  e FSFE-së mbi zgjedhjet në Gjermani dhe manifestet e partive</a>
  (në Gjermanisht)). Në përgjigjen e tyre ata e përligjin këtë kërkesë
  me përfitime si "potenciale më të mëdha dhe më të qëndrueshëm novacioni,
  shtrirjen e zotësisë në përdorimin e software-it, por edhe përparësitë
  në çështje të sigurisë". Ata kritikojnë vazhdimisht migrimin e 
  Ministrisë së Jashtme prej Software-it të Lirë. Si Partia e Piratëve, 
  ashtu edhe Partia e Majtë, mbrojnë idenë e hedhjes në qarkullim publik
  të krejt software-it dhe lëndës së financuar nga shteti. FDP-ja nuk e 
  trajton drejtpërdrejt pyetjen, por në përgjithësi pretendon të "marrë në
  konsideratë si software-in pronësor, ashtu edhe atë të Lirë" për
  prokurimet publike.
  </p>


  <p>
  CDU-ja nga ana e vet e vë gishtin te "kufizime të ligjit të buxhetit" kur
  vjen puna për publikimin dhe shpënien përpara të Software-it të Lirë nga
  administrata publike. Në përgjigjen e tyre, ata i referohen një paragrafi 
  te Bundeshaushaltsordnung (BHO § 63 para. 2).  Qeveria federale megjithatë
  deklaron sa vijon në dokumentin ligjor shoqërues të
  the <a
  href="http://www.cio.bund.de/DE/Architekturen-und-Standards/Migrationsleitfaden-und-Migrationshilfen/migrationsleitfaden_node.html">udhëzimeve mbi migrimin (në Gjermanisht)</a>: Ky 
  paragraf "nuk përbën kufizim për përhapjen e software-it" (f. 41) dhe 
  "në rastin praktikisht më të rëndësishëm, zhvillimin e mëtejshëm të 
  software-it të licencuar sipas GPL-së, një autoritet publik mund të
  ndajë me palë private pjesët e zhvilluara prej tij, pa kërkuar
  pagesa licence" (f. 43). Në kontrast me sa më sipër, këto udhëzime
  nxjerrin në pah një problem te shpërndarja falas për palë private, 
  e cila synon zhvillimin e software-it të ri ose vazhdimin e zhvillimit
  të software-it jo <em>copyleft</em>. Ia vlen të vihet në dukje se gjatë
  tetë vjetëve të shkuar në qeverisje, CDU-ja nuk e ka përmirësuar ligjin
  BHO, nëse e percepton si problematik. Më tej, CDU/CSU deklarojnë se 
  në çdo rast, do të duhej parë "nëse modifikimet e dukshme të software-it
  do të lejonin të përdorej për qëllime të jashtëligjshme" dhe nëse do të 
  ishte kështu, software-i nuk do të duhej hedhur në qarkullim publik.
  </p>

  <p>
  <a href="https://blogs.fsfe.org/mk/?p=1031">Mospranimi i hedhjes në 
  qarkullim të një versioni GNU/Linux të software-it ElsterFormular për 
  taksat (në Gjermanisht)</a> gjen mungesë të kuptuari, keqardhje dhe 
  kriticizmit nga ana e partive. FDP-ja e vë gishtin te pavarësia nga 
  platformat e versionit të ardhshëm të Elsteronline-it, i cili nuk do 
  të ketë nevojë për Java-n që të xhirojë. Prapëseprapë, atyre u vjen 
  keq që Elsterformular-i nuk është i passhëm në një version të pavarur 
  nga platforma. Votuesit e Lirë e perceptojnë varësinë e tanishme nga 
  platforma si të pakuptueshme nën dritën e sigurisë së sistemit. Varësia 
  nga një kompani e vetme zhvillimi sistemesh operative është e papranueshme 
  për SPD-në dhe ata duan të angazhohen për "të bërë software përkatës edhe 
  për sisteme operative alternative". Të Gjelbrit dëshirojnë të mbrojnë 
  mundësinë e përdorimit të ElsterFormular-it nga përdoruesit e sistemeve 
  operative të Lira. Partia e Majtë e ngre zërin në kriticizmin e vet: 
  "Ofrimi i Elster-Formular-it vetëm për Microsoft Windows dhe mospranimi 
  për të hedhur në qarkullim versione për GNU-Linux dhe Mac OS X nga Bayerisches
  Landesamt für Steuern (administrata bavareze e taksave), në dorë të të 
  cilës është zhvillimi, është i papranueshëm." Piratët kërkojnë hedhjen në 
  qarkullim publik të software-it – edhe pse mund të jetë me cilësi të dobët – 
  dhe të dokumentimit të tij sipas një licence të Lirë, për t’u lejuar të 
  tjerëve zhvillimin e mëtejshëm të software-it.
  </p>

  <p>
  Të gjitha partitë pajtohen me idenë se autoritetet do të duhej të kërkonin
  tërë të drejtat (hyrje në kodin burim, të drejtën për zhvillim të mëtejshëm
  (edhe nga palë të treta), të drejtën për t’ua shpërndarë software-in të 
  tjerëve) kur kontraktojnë zhvillim software-i. FDP-ja pohon: "Kjo krijon
  pavarësi nga prodhuesi, besueshmëri strategjike dhe liri zgjedhjeje kur 
  përzgjidhet një mundësues shërbimesh." SPD-ja dhe të Gjelbrit i përligjin 
  kryesisht kërkesat e tyre nga këndvështrimi i sigurisë së TI-s. Sipas 
  Linke-s, shteti "duhet të sigurojë maturi mbi mënyrën se si shpërndahet 
  software-i dhe përdorimin e kësaj maturie për interesin e përbashkët". 
  CDU-ja i jep "që në fillim rëndësi të veçantë [...] mundësisë së zhvillimit 
  të mëtejshëm të software-it" në të ardhmen. Piratët dhe të Gjelbrit vënë në 
  dukje që të drejtat e përdorimit qeveritar janë kusht i nevojshëm për 
  publikimin e software-it të administratës publike sipas një licence të Lirë, 
  siç kërkohet prej partive. Votuesit e Lirë deklarojnë që ata do të shihnin 
  mundësinë e vendosjes së gjobave për zyrtarë dhe nëpunës që nënshkruajnë 
  kontrata pa këto të drejta përdoruesi.
  </p>

  <p>
  Të pyetura rreth kontrollit mbi pajisjet celulare, partitë kryesisht 
  përqendrohen në anët e mbrojtjes së të dhënave. SPD-ja sheh "sfida veçanërisht 
  për sa i përket të drejtës së vetë-vendosjes informative". Të Gjelbrit, Linke, 
  Piratët dhe SPD-ja kërkojnë teknologji miqësore ndaj mbrojtjes së të dhënave, 
  si një përmirësim fillestar ("Mbrojtje të dhënash përmes teknologjish"), ndërsa 
  CDU-ja/CSU-ja, FDP-ja dhe Votuesit e Lirë synojnë një edukim më të mirë të 
  qytetarëve për këto çështje. Por partitë nuk i përgjigjen pyetjes rreth
  të drejtave që do të duhej të kishin përdoruesit mbi software-in e këtyre
  pajisjeve – pyetje që, për shembull, bëhet nga <a
   href="/campaigns/android/android.html">fushata FreeYourAndroid.org</a> e FSFE-së.
  </p>

    <p>Lidhur me subjektin <a
    href="/campaigns/generalpurposecomputing/secure-boot-analysis.html">"Nisje 
    e Sigurt"</a> të tëra partitë janë në një mendje: <a
    href="/news/2012/news-20121120-01.html">Dokumenti i qeverisë
    federale</a> përmban kërkesa të rëndësishme të cilat ato duan 
    t’i përkrahin dhe sendërtojnë. "Me sendërtimin e Nisjes së Sigurt,
    zotëruesve të pajisjeve TI u kufizohet mundësia e kontrollit
    tërësor mbi lëndën dhe aplikacionet", shkruan Partia e Majtë. FDP-ja
    dëshiron të "sigurohet që përdoruesit mund të marrin një vendim mbi 
    pajisjet e tyre duke qenë të informuar", dhe CDU-ja dëshiron të ndjekë
    këtë çështje në shkallë kombëtare dhe ndërkombëtare. Në përgjigjen e 
    tyre të hollësishme Piratët shkruajnë: "Sistemet të cilët ua pengojnë 
    përdoruesve instalimin e një software-i të dhënë, janë të papranueshme
    politikisht dhe ekonomikisht. Kjo shpie pashmangshmërisht në promovim
    oligopolesh ose monopolesh në tregun e software-it. Por më e rëndësishme
    është rëndësia shoqërore dhe politike e kontrollit mbi sistemet TI [....]". 
    Të Gjelbrit kanë dyshime mbi se si do t’i vërë në jetë direktivat e 
    dokumentit qeveria "me lidhje të thella me shërbimet Microsoft" dhe SPD-ja
    kërkon një "nismë në shkallë europiane [...] që të lejojë që këto synime
    të jenë jo vetëm shprehje dëshirash politike, por që  atyre të mos iu 
    ndahen."</p>

    <p>Me përjashtim të CDU-së dhe Votuesve të Lirë, krejt partitë politike
    përkrahin licencimin pa pagesë të standardeve. Të Gjelbrit vënë në dukje
    kërkesën e tyre në <a
    href="http://www.bundestag.de/internetenquete/">Enquete Kommission
    "Internet und Digitale Gesellschaft" (EIDG, komisioni i vëzhgimeve
    lidhur me internetin dhe shoqërinë dixhitale)</a> me të cilën dëshirojnë
    ta vënë administratën publike nën detyrimin që ta përshpejtojë bërjen e 
    sistemeve të saj TI të ndërveprueshëm dhe jetëgjatë ", që të jenë të 
    pavarur nga interesat e aktorëve individualë të tregut në zhvillimin e 
    mëtejshëm të sistemeve." Kriticizmi për SAGA-n, udhëzimet gjermane për 
    standardet TI në organizmat qeveritare federale, vjen nga Partia e Majtë 
    dhe Piratët. Partia e Majtë nuk sheh te specifikimet pa kufizime dhe 
    pagesa licencash impuls për sendërtim në rritje të Software-it të Lirë. 
    "Mbi këtë lypset vullnet aktiv politik dhe veprim proaktiv i qeverisë 
    federale", thotë Linke. Piratët kritikojnë faktin që formati ODF te SAGA 
    është vetëm një rekomandim, çka shpie në faktin "që formate nga software 
    jo i lirë dhe formate të mbyllur mund të përdoren ende në praktikën 
    administrative." Për këtë arsye, ata e konsiderojnë SAGA thjesht një 
    "tigër prej letre".</p>

    <p>Për fat të keq CDU-ja nuk sheh ndonjë problem te <a
    href="/campaigns/pdfreaders/pdfreaders.html">reklamat në sajte të 
    administratës publike</a> për software jo të lirë, për sa kohë që reklama
    të tilla i shërbejnë përdorshmërisë. Partitë e tjera nuk e pranojnë këtë
    lloj reklamash, dhe duan t’i parandalojnë ato në të ardhmen. Të Gjelbrit
    në përgjigjen e tyre i referohen kërkesës së tyre "Reklamat për software 
    pronësor në sajtet e ministrive federale dhe administratës publike" 
    (nr protokolli për versionin në letër 17/8951) në të cilën trajtuan këtë
    problem, dhe diskutimin vijues mbi këtë subjekt në këshillin e planifikimit
    TI. Votuesit e Lirë ofruan ndihmën e tyre për zgjidhje në nivel bashkiak.</p>
  
    <p>Puna e vazhdueshme e FSFE-së kundër patentave mbi software-in jep 
    efekte: Sot krejt partitë në shkallë federale pajtohen me idenë se patentimi 
    i software-it do të duhej kufizuar me efektivitet. Për këtë ato i referohen
    <a
    href="/news/2013/news-20130612-01.html">kërkesës nga ana e krejt grupeve 
    parlamentare, të titulluar "Të sigurohet konkurrenca dhe dinamika e risive
    në sektorin e software-it - kufizoni me efektivitet patentimin e programeve
    të kompjuterit"</a>.</p>

  <p>
  CDU-ja/CSU-ja është përgjithësisht pro përdorimit të "Lojërave Serioze", pra 
  lojërave didaktike me synim parësor dhënien e dijeve në mënyra zbavitëse, në 
  shkolla dhe universitete, dhe ka në mendje dhënien e këtyre lojërave për 
  publikun sipas një licence të Lirë. FDP-ja dëshiron që programimit t’i afrohen
  më tepër fëmijë dhe që "të bëhet e mundur që ndihmuesit e mësimdhënies, që 
  blihen rishtas, të mund të përdoren në të gjitha platformat". Votuesit e Lirë 
  dëshirojnë të promovojnë Software-in e Lirë në sektorin bashkiak. Të Gjelbrit
  kërkojnë veçanërisht një praktikë të qëndrueshme prokurimesh për software-in 
  e financuar nga sektori publik, vazhdojnë të kritikojnë hapat prapa, të tillë 
  si <a
  href="/news/2011/news-20110511-01.html">ai i Ministrisë së Jashtme</a> dhe duan
  të japin shembulin e mirë duke hedhur në qarkullim për publikun software-in
  e tyre ("betatext"). Linke e sheh Software-in e Lirë në kontekstin e ekonomisë 
  së pronës së përbashkët dhe përsiat rreth rrugësh financimi të zhvillimit të 
  Software-it të Lirë, p.sh. duke përdorur një pjesë të pagesave për transmetime 
  radio-televizive. SPD-ja dëshiron që së pari të promovojë Software-in e Lirë 
  në administratë. Në komisionin e vëzhgimeve mbi internetin dhe shoqërinë 
  dixhitale (EIDG) partia ka kërkuar që shteti do të duhej "të jepte subvencione
  për analizën e përdorshmërisë dhe përmirësimin e të qenët miqësor me përdoruesin
  të projekteve të përzgjedhura".
  </p>

    <ul> 
      
      <li><a href="/campaigns/askyourcandidates/askyourcandidates.html"> Më tepër
       intervista të lidhura me zgjedhjet</a> të kryera nga Free Software Foundation 
       Europe dhe <a
       href="/campaigns/btw09/btw09.html"> botime rreth zgjedhjeve të fundit parlamentare
       gjermane</a>.</li>

      <li>Referenca ndaj Software-it të Lirë në <a
       href="https://wiki.fsfe.org/WahlUndParteiprogrammeDeutschland">manifeste
      partiake dhe zgjedhore në Gjermani (Gjermanisht)</a>.</li>

    </ul>


  </body>
  <tags>
    <tag>front-page</tag>
    <tag>AskYourCandidates</tag>
    <tag>de</tag>
    
    
    <tag>PublicAdministration</tag>
  </tags>
  <timestamp></timestamp>
  <translator>Martin Gollowitzer</translator>
</html>
<!--
Local Variables: ***
mode: xml ***
End: ***
-->
