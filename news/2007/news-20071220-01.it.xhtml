<?xml version="1.0" encoding="UTF-8"?>

<html>
  <version>1</version>

  <head>
    <title> Caso antitrust chiuso: Samba riceve le informazioni sull'interoperabilità</title>
  </head>

  <body>
    <h1>Caso antitrust chiuso: Samba riceve le informazioni sull'interoperabilità</h1>
    <p class="background">
      Nel 2004 la Commissione Europea ha dichiarato Microsoft colpevole di
      abuso di posizione dominante nel mercato dell'IT, richiedendo che
      fossero rivelate ai concorrenti informazioni complete per assicurare
      l'interoperabilità.  Microsoft si è appellata contro questa decisione,
      che però è stata confermata pienamente a settembre 2007 dal Tribunale
      di primo grado della Corte di Giustizia europea.  La Corte ha
      dichiarato Microsoft colpevole di ostruzione dell'interoperabilità e
      l'ha condannata a rivelare le informazioni necessarie a garantire
      l'interoperabilità.
    </p>
    <p class="background">
      Il <a href="http://www.samba.org">Samba</a> Team ha deciso di avvalersi di questo diritto stabilito dalle
      sentenze europee nei confronti di Microsoft.  La Protocol Freedom
      Information Foundation (PFIF) ha richiesto le informazioni per
      l'interoperabilità di rete, pagando la quota una tantum di 10.000
      Euro, e consentendo al Samba Team l'accesso completo alle importanti
      specifiche.
    </p>
    <p>
      "Questo caso è chiuso e l'interoperabilità ha vinto. La Corte Europea ha
      chiarito che le informazioni di interoperabilità non possono essere
      tenute segrete; l'accordo dimostra che Microsoft non può in alcun modo
      continuare a ostacolare l'interoperabilità in questo contesto. Questo
      costituisce un requisito a cui tutti si dovranno adeguare d'ora in poi"
      sintetizza Georg Greve, presidente della Free Software Foundation Europe
      (FSFE).
    </p>
    <p>  
      Jonas Öberg, vicepresidente della FSFE, continua: "Gli altri vincitori
      sono gli utenti di tutti i programmi per la collaborazione di gruppo:
      Samba avrà ora accesso a tutte le informazioni necessarie per
      raggiungere la piena interoperabilità con i prodotti Workgroup Server di
      Microsoft di oggi e di domani. Tutti gli utenti ne trarranno beneficio,
      compresi gli utenti dei prodotti Microsoft, visto che la maggior
      concorrenza potrà costringere Microsoft a ridurre i propri prezzi e
      margini".
    </p>
    <p>
      "Nella situazione attuale, grazie ai miglioramenti che siamo riusciti ad
      ottenere, l'accordo rappresenta la miglior soluzione possibile. Non
      risolve tutte le questioni che erano rimaste aperte con Microsoft, pone
      un rimedio parziale a una situazione ingiusta e illegale. Non è una
      transazione, ma rappresenta l'adeguamento alle decisioni imposte dalla
      Commissione e confermate dalle Corti europee. Inoltre è ora pienamente
      compatibile con l'uso di licenze per Software Libero" commenta l'Avv.
      Carlo Piana, che ha rappresentato e difeso la FSFE nelle varie
      procedure.
    </p>
    <p>
      Piana continua: "Finalmente abbiamo potuto ricevere un elenco di tutti i
      brevetti che Microsoft sostiene coprano le specifiche. È incredibile, ma
      finora non erano stati indicati. Questo dovrebbe aiutare finalmente a
      fermare la campagna di FUD (Fear, Uncertainty, Doubt) contro Samba, e
      contro altri progetti di Software Libero. È pratica comune: se si ha un
      problema con qualcuno, occorre dire chiaramente quale è il problema, o
      altrimenti tacere".
    </p>
    <p>
      "La Commissione Europea è stata duramente criticata per non essere
      riuscita, nell'accordo stipulato con Microsoft, a dichiarare non validi
      alcuni brevetti di Microsoft", continua Jonas Öberg: "Il sistema non
      funziona e ha bisogno di correzioni, ma non era compito della
      Commissione dichiarare validi o non validi specifici brevetti. Per
      risolvere questo problema abbiamo bisogno di continuare a lavorare in
      modo informato, trasparente e democratico".
    </p>
    <p>
      Georg Greve aggiunge: "La Commissione Europea è andata più lontano di
      qualunque altra autorità antitrust nel mondo, e ha avuto maggior
      successo.  Si merita la nostra gratitudine e il nostro sostegno per aver
      raggiunto l'80% degli obiettivi. Certo, si poteva sperare che fossero
      denunciati i problemi che i brevetti software causano
      all'interoperabilità e alla concorrenza, e che venisse fatta una chiara
      richiesta affinché le autorità competenti risolvano questi problemi".
    </p>
    <p>
      "Non dobbiamo però dimenticare che questo è solo uno dei settori in cui
      Microsoft sta dimostrando lo stesso tipo di comportamento. Sono già
      state sollevate questioni antitrust da parte dello European Committee
      for Interoperable Systems (ECIS) e di Opera, circa altri comportamenti
      abusivi nei settori dei programmi per ufficio e dei browser per
      internet", aggiunge Greve.  "Se certi metodi rappresentano un abuso in
      un settore, devono esserlo anche in altri settori. Quindi se la
      Commissione Europea vuole proseguire l'esempio positivo che ha dato fin
      dal 1998, non deve far altro che investigare anche su queste nuove
      richieste."
    </p>
    <p>
      "Tutto sommato è un risultato positivo. Quando nel 2001 la FSFE decise
      di sostenere la Commissione Europea nella sua indagine antitrust contro
      Microsoft, il nostro obiettivo era quello di rendere queste informazioni
      disponibili agli sviluppatori di Software Libero. Lavorando insieme al
      Samba Team dal 2003, siamo riusciti a ottenere proprio questo
      risultato."
    </p>
    <p>
      Jonas Öberg conclude: "I brevetti software erano un problema allora e lo
      sono oggi. Dovremo risolvere questo problema politicamente, e la FSFE
      intende continuare a lavorare su questo tema. Nel frattempo vorrei
      ringraziare tutti i volontari e i collaboratori della FSFE e di Samba
      che hanno lavorato a questo eccezionale successo per il Software Libero
      senza avere alcun compenso, mentre altri hanno accettato di ritirarsi
      dal caso dopo aver incassato un risarcimento. I nostri ringraziamenti
      vanno a tutti coloro che hanno sostenuto il nostro lavoro in questi
      anni, rendendo possibile questo successo".
    </p>

    <p>Informazioni sulla Free Software Foundation Europe:</p>

    <p class="aboutfsfe">La Free Software Foundation Europe (FSFE) è una organizzazione non
    governativa senza fini di lucro fondata nel 2001, attiva in molti
    paesi europei e impegnata in molte attività a livello globale.
    L'accesso al software determina la possibilità di partecipare a una
    società digitale.  Per assicurare pari opportunità di partecipazione
    nell'era dell'informazione e libertà di concorrenza, la Free
    Software Foundation Europe (FSFE) promuove il Software Libero, che
    garantisce le libertà di uso, studio modifica e copia.  Portare
    all'attenzione del pubblico questi temi, dare solide basi politiche
    e legali al Software Libero e assicurare libertà alle persone
    supportando lo sviluppo di Software Libero, sono i temi centrali per
    la FSFE.<br />
    <br />
    https://fsfe.org</p>


    <p>Contatti:</p>
    <address>
      Georg Greve         +41-76-5611866<br />
      Jonas Öberg         +46-733-423962<br />
      Carlo Piana         +39-347-8835209<br />
      Shane Coughlan      +41-79-2633406<br />
      Ciaran O'Riordan    +32-477-364419<br />
     </address>
    <p>Per raggiungere il centralino della FSFE:</p>
    <address>
     Belgio:      +32 2 747 03 57<br />
     Germania:    +49 700 373 38 76 73<br />
     Svezia:      +46 31 7802160<br />
     Svizzera:    +41 43 500 03 66<br />
     Regno Unito: +44 29 200 08 17 7<br />
    </address>
  </body>

</html>
<!--
Local Variables: ***
mode: xml ***
End: ***
-->
