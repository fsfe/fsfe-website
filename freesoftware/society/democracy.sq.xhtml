<?xml version="1.0" encoding="UTF-8" ?>

<html>
  <head>
    <title>Demokracia dhe Software-i i Lirë</title>
  </head>
  <body id="article">
    <p id="category">
      <a href="/freesoftware/freesoftware.html">Software-i i Lirë</a>
    </p>

    <h1>Demokracia e ka të domosdoshëm Software-in e Lirë</h1>

    <p>
      Gjatë gjithë historisë teknologjia ka ndikuar mbi shoqërinë. Leximi,
      shkrimi, aritmetika, bujqësia, shtypi dhe radioja janë të gjithë 
      shembuj zhvillimesh që kanë ndryshuar mënyrën se si ndërveprojmë në
      tregti, art dhe shkencë. Teknologjia kulturore më e rëndësishme e 
      shekullit XXI është software-i.  Free Software Foundation Europe (FSFE)
      i është përkushtuar bërjes së mundur që njerëzit në shoqërinë tonë 
      të kenë të drejtën t’i japin formë kësaj teknologjie mbi bazën e 
      nevojave të tyre.
    </p>

    <p>
      Sot është e pamundur të përfytyrohet jeta e përditshme pa software. 
      Shumica jonë nuk kalon as edhe një ditë të vetme pa përdorur të tillë.
      Njerëzit përdorin software në vendin e punës, në laptop, dhe në telefona
      celularë. Software-i gjendet edhe në vende më pak të dukshëm: në trena, 
      automjete, televizorë, makina larëse, frigoriferë, dhe shumë pajisje 
      të tjera. Asnjë prej këtyre pajisjeve nuk do të funksiononte pa software.
      Pa software nuk do të shkruanim dot email-e, nuk do të bënim dot thirrje 
      telefonike, të shkonim për pazare, apo të udhëtonim, siç jemi mësuar.
      Software-i është mjeti qendror i shoqërisë sonë.
    </p>

    <h2>Pa vargonj</h2>

    <p>
      Kur dikush kontrollon një mjet aq të rëndësishëm për ne sa software-i, ai 
      është në gjendje të ushtrojë ndikim të madh mbi veprimet tona. Cilido që
      kontrollon motorin e kërkimeve që ne përdorim, përcakton se ç’do të gjejmë. 
      Ai që kontrollon email-et tona ka mundësinë të na censurojë. Thjesht sillni 
      në mendje që kontrolli mbi një shërbim komunikimi shoqërohet me aftësinë për
      të vendosur se cili, çfarë dhe me kë shkëmben diçka. Në mënyrë të ngjashme, 
      cilido që vendos se si funksionon software-i, ka ndikim të madh te mënyra se
      si jetojmë dhe punojmë.
    </p>

    <p> Në demokracitë moderne pushtetet janë të ndara. Ne e shpërndajmë
    pushtetin ekzekutiv dhe atë gjyqësor mes institucionesh të ndryshme. 
    Për më tepër, i shpërndajmë përgjegjësitë mes disa shkallëve të kompetencës,
    p.sh. mes qeverisë qendrore, qeverisë rajonale, dhe qeverisë vendore. Një funksion
    kyç i lirisë së shtypit është të ruajë të mos formohen monopole informacioni, 
    ku në pak duar do të grumbullohej shumë pushtet. Një përfitim kyç i demokracisë
    efektive është fakti që mund t’i jepni kundërshtarit tuaj më të betuar çfarëdo
    posti brenda sistemit demokratik.
    </p>

    <p>
      Do të përbënte një rrezik të madh për demokracinë, nëse ky instrument shoqëror
      kritik, që është software-i, të kontrollohej vetëm nga një grup i vogël. Nga 
      software-i varen jo vetëm komunikimet tona, por gjithashtu një pjesë e madhe
      e infrastrukturës së shoqërisë. FSFE-ja dëshiron t’u japë zë interesave të
      përdoruesve të kompjuterit, dhe t’ia kalojë të ardhmen e kontrollit të software-it
      gjithkujt. Shoqëria nuk e ngre dot të jetë e varur nga interesa private, kur bëhet
      fjalë për një mjet kaq të rëndësishëm si software-i.
    </p>

    <h2>Liri</h2>

    <p>
      Shoqëria jonë duhet të bëjë të mundur që kushdo të ketë mundësinë t’i japë vetë
      formë software-it. Kjo kërkon që të kemi lirinë ta përdorim software-in për çfarëdo
      qëllimi, të studiojmë si funksionon, ta ndajmë atë me të tjerët dhe të bëjmë 
      përmirësime në të.
    </p>

    <ul>
      <li>
        <strong>Përdorimi:</strong> Liria për ta përdorur software-in për
        çfarëdo qëllimi lufton diskriminimin, dhe siguron mundësi të barabarta
        për këdo që merr pjesë në shoqëri.
      </li>

      <li>
        <strong>Studimi:</strong> Liria për të studiuar se si funksionon software-i
        është zemra e të kuptuarit se si funksionon ky mjet kritik.
      </li>

      <li>
        <strong>Ndarja Me të Tjerët:</strong> Liria për ta shpërndarë software-in
        bën të mundur të ndihmojmë të tjerët duke e ndarë me ta.
      </li>

      <li>
        <strong>Përmirësimi:</strong> Së fundi, një shoqëri duhet të jetë e lirë të
        ndryshojë mjetet e saj, me qëllim që t’i shpjerë më tej dhe t’ua përshtatë
        nevojave personale.
      </li>
    </ul>

    <p>
      Software-i që i mishëron këto katër liri është Software i Lirë.
    </p>

    <p>
      Një shoqëri demokratike lyp themele të palëkundura. Një nga këta themele është
      Software-i i Lirë.
    </p>

  </body>

  <timestamp>$Date: 2010-04-23 15:56:18 +0100 (Mon, 23 May 2010) $ $Author: Matthias Kirschner$</timestamp>
  <author id="kirschner" />
  <date>
    <original content="2010-04-23" />
  </date>
</html>

