<?xml version="1.0" encoding="UTF-8"?>
<html newsdate="2023-05-15">
<version>1</version>

<head>
  <title>I cittadini europei chiedono la Libertà del Router</title>
</head>

<body>

<h1>I cittadini europei chiedono la Libertà del Router</h1>

<p>Un sondaggio paneuropeo, condotto dalla Free Software Foundation Europe, 
ha raccolto informazioni da più di 1600 utenti finali e ha evidenziato 
diversi ostacoli alla Libertà del Router, come la mancanza di una libera 
scelta, essere vincolati ad un provider e la promozione di apparati su 
cui gira esclusivamente software proprietario.</p>


<figure>
<a href="https://pics.fsfe.org/uploads/original/85/86/6a74ab703ca9297fa8bd6b564be3.png">
<img src="https://pics.fsfe.org/uploads/medium/85/86/6a74ab703ca9297fa8bd6b564be3.png"
alt="Grafico con il livello di accordo dei partecipanti sui principi della Libertà del Router" />
 </a>
<figcaption>
Questo diagramma dimostra il livello di accordo dei partecipanti sui 
principi della Libertà del Router. Più che una semplice questione 
tecnica, la Libertà del Router è una richiesta politica.
</figcaption>
</figure>


 
<p>Più di mille consumatori provenienti da tutta Europa hanno condiviso la 
loro esperienza sulle pratiche commerciali dei fornitori di servizi 
Internet (Internet Service Provider, ISP) nel <a 
href="/news/2023/news-20230515-02.html">sondaggio più completo sino ad 
oggi condotto tra gli utenti finali per quanto riguarda la libertà di 
apparecchiature terminali</a>, che è culminato in una richiesta per la 
Libertà del Router. Le risposte da parte degli utenti di tutta 
Europa dimostrano come gli operatori di rete continuino ad ostacolare la 
libertà di scelta dei consumatori, esercitando vincoli sulle 
apparecchiature per l'accesso ad Internet e promuovendo dispositivi 
proprietari, influendo negativamente sul benessere, sulla sicurezza, 
sulla privacy e sulla protezione dei dati dei consumatori.</p>


<p>La Libertà del Router è il diritto dei clienti di qualsiasi fornitore di 
servizi Internet di poter scegliere e usare modem e router privati 
invece delle apparecchiature fornite dall'ISP. La libertà di scelta per 
router e modem è stata regolamentata nell'UE fin dal 2015 (Regolamento 
sulla neutralità della rete), ma le implementazioni nazionali hanno 
portato alla frammentazione dei mercati digitali, impattando 
negativamente sui diritti degli utenti finali. <a 
href="https://download.fsfe.org/routers/rf-survey-report-2023.pdf">Il 
sondaggio ha dimostrato che la Libertà del Router non è solo una 
questione tecnica, ma anche una richiesta politica</a>. Più del 90% dei 
partecipanti al sondaggio è d'accordo nell'affermare che la libertà di 
scelta delle apparecchiature terminali è la chiave per la neutralità 
della rete ed un'Internet aperta, per la sicurezza e la protezione dei 
dati, per un'equa concorrenza e la sostenibilità digitale.</p>

<p>
</p>
<blockquote>
 <em> «Il risultato di questa indagine è un punto di vista fondamentale 
 per i responsabili politici che regolano la Libertà del Router e per le 
 organizzazioni dei consumatori che proteggono e promuovono i diritti 
 degli utenti finali. Fondamentalmente importanti sono le pratiche 
 segnalate che potrebbero essere considerate violazioni della Libertà 
 del Router. Limitazioni alla libertà di scelta, difficoltà nel cambiare 
 ISP, fornitura di dispositivi proprietari, problemi di sicurezza e 
 pratiche illecite sono alcune delle minacce contro gli utenti finali 
 che sono state riportate», afferma
 Lucas Lasota, project manager senior della FSFE.
 </em>
</blockquote>
<p></p>


</body>
	
<tags>
 <tag key="front-page"/>
 <tag key="routers">Libertà del Router</tag>
 <tag key="deviceneutrality">Neutralità del dispositivo</tag>
 <tag key="european-union">Unione Europea</tag>
</tags>


<image url="https://pics.fsfe.org/uploads/medium/85/86/6a74ab703ca9297fa8bd6b564be3.png"
alt="Più che una semplice questione tecnica, la Libertà del Router è la chiave per un sano ecosistema digitale" />

<translator>Francesca Indorato e Luca Bonissi</translator>
</html>

 
           



           
