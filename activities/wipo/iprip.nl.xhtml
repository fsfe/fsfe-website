<?xml version="1.0" encoding="UTF-8" ?>

<html>
  <version>1</version>

  <head>
    <title>
      Over "Intellectuele Eigendom" en inheemse volkeren</title>
  </head>

  <body>
    <h1>
      Over "Intellectuele Eigendom" en inheemse volkeren
    </h1>
    -- <font size="+1"><a href="/about/people/greve/">Georg
    C.F. Greve</a></font>
    -- Nederlandse vertaling door Rolf Camps

    <br/><br/>

    <p>
      Dankzij mijn werk voor de World Summit on the Information
      Society (WSIS)heb ik contact kunnen maken met mensen die ik
      anders nooit ontmoet zou hebben. Deze ontmoetingen hebben mij al
      meermaals op verrasende wijze geïnspireerd.
    </p>

    <p>
      Deze tekst is een rechtstreeks gevolg van mijn pogingen om een
      beter inzicht te krijgen in de problemen van inheemse
      volkeren. Welk zijn hun basisbehoeften? Waar maken zij zich
      zorgen over? Ik had me hierin al wat verdiept voor ik aan WSIS
      meewerkte door vergaderingen en contacten met verschillende
      mensen. Eén daarvan was een advocaat uit Sri Lanka die zich inzet
      om de lokale medische en botanische kennis te bewaren.
    </p>

    <p>
      Alhoewel ik helemaal niet wil beweren de volledige draagwijdte
      van de lokale situaties te begrijpen, lijkt het toch vrij
      duidelijk dat inheemse volkeren wereldwijd te lijden hebben van
      ongebreidelde monopolisering van hun kennis. Het zijn vooral
      Farmaceutische bedrijven die beperkende intellectuele monopolies
      verkrijgen, vooral in de vorm van patenten.
    </p>

    <p>
      Het is een tweeledige strategie. Eerst maakt men misbruik van de
      grote verschillen in macht en van rechtzaken tegen mensen die
      het zelf vaak niet kunnen veroorloven om een advocaat onder de
      arm te nemen. De zo verkregen rechten worden dan gebruikt om
      bestaande, traditionele gebruiken uit te roeien en te vervangen
      door hun eigen gepatenteerde oplossingen. Men verhindert heel
      efficiënt het voortbestaan van veel voorkomende gebruiken die al
      generaties lang bestonden.
    </p>

    <p>
      Aangezien dit probleem gecreëerd wordt door ongebreidelde
      monopolisering, verraste het mij dat inheemse volkeren blijkbaar
      zelf voorstander zijn van nog sterkere monopolisering in de vorm
      van "intellectuele eigendomsrechten", ook voor hun cultuur en
      culturele erfenis.
    </p>

    <p>
      Zelf volgde ik de discussies over de problemen rond patenten die
      in Europa werden toegestaan voor genen. Mensen werden er, vaak
      buiten hun eigen weten om, rechten ontzegt op hun meest
      persoonlijke ik door wetenschappers die patenten verkregen op
      genen die ze vonden door hen te onderzoeken. Zo'n toename van
      monopolisering heeft nooit gezorgd voor meer vrijheid.
    </p>

    <p>
      Uit solidariteit met de inheemse volkeren van deze planeet, zou
      ik willen begrijpen hoe jullie er toe gekomen zijn om deze
      uitbreiding van monopolisatie te vragen. Daarom is dit document
      er gekomen.
    </p>

    <p>
      Ik zou graag uitleggen wat volgens mij het meest waarschijnlijke
      gevolg zou zijn van zo'n toegenomen monopolisering. Wat zou er
      veranderen voor deze volkeren als de eis voor een uitbreiding
      van beperkende intellectuele monopolies wordt ingewilligd.
    </p>

    <p>
      Beeld u een perfecte wereld in, de buitenlandse monopolisatie
      stopt. Inheemse volkeren krijgen alle rechten op, en de
      volledige controle over, hun culturele, intellectuele en de
      zogenoemde natuurlijke rijkdommen.
    </p>

    <p>
      Het zal hun situatie niet fundamenteel veranderen. Problemen met
      voedselvoorziening, toegang tot drinkbaar water, gezondheidzorg,
      onderwijs, economische toestand, politieke stabiliteit en
      onafhankelijkheid blijven bestaan. En wat nog belangrijker is,
      het zou ook geen toegang bieden tot de kennis vergaard in het
      Noorden die bij deze problemen van nut kunnen zijn.
    </p>

    <p>
      De prijs die men moet betalen voor deze verandering is het
      aanvaarden van de ideologie dat kennis en cultuur het bezit
      kunnen zijn van personen en dat het moreel juist is dat
      diegenen die kennis hebben opgebouwd er alle rechten op hebben
      en er volledige controle op kunnen uitvoeren.
    </p>

    <p>
      Als men dit principe aanvaardt als benchmark, gaan volgens
      het principe van gelijkheid bij mensenrechten, inheemse volkeren
      ermee akkoord dat het moreel juist is van het Noorden om geen
      toegang te verlenen tot de kennis die zij over de eeuwen hebben
      opgebouwd. Kennis die voor een groot deel verantwoordelijk is voor de
      enorme digitale kloof en de grote ongelijkheid van macht in deze
      wereld.
    </p>

    <p>
      "Intellectuele eigendomsrechten" zijn zuivere
      handelsgoederen. Door de cultuur en de culturele erfenis van
      inheemse volkeren in zo'n systeem te verankeren, worden het
      ook ordinaire handelsgoederen. Ze bestaan vooral om te worden
      verhandeld en worden in de eerste plaats gerespecteerd
      voor de economische waarde die ze vertegenwoordigen. Het is een
      ideologie die steunt op de hedendaagse gewoonte om culturele en
      traditionele kennis te bekijken als iets dat economisch maximaal
      moet renderen.
    </p>

    <p>
      Door de morele verplichtingen van het Noorden om hun rijkdom en
      kennis te delen ongedaan te maken, zal hun traditionele kennis
      het enige handelsgoed worden voor de inheemse volkeren. Het
      wordt hun enige troef bij onderhandelingen over de toekomst van
      hun volk.
    </p>

    <p>
      Door de bestaande globale ongelijkheid zullen de prijs en de
      contractuele verplichtingen voor het grootste deel bepaald
      worden door de Noordelijke mediabedrijven. De overeenkomst
      weigeren betekent dat je de middelen hebt om helemaal geen
      overeenkomst aan te gaan. Maar in de meeste gevallen zal het
      ondertekenen van de overeenkomst de enige manier zijn om toegang
      te krijgen tot voedsel, water, gezondheidszorg, opleiding en de
      algemene kennis uit het publiek domein.
    </p>

    <p>
      Dus in het meest extreme geval zullen de cultuur en de culturele
      erfenis van inheemse volkeren eindigen als "bezit" van
      Noordelijke mediabedrijven. En afhankelijk van de afgesloten
      contracten zullen toekomstige generaties van inheemse volkeren
      niet langer gemachtigd zijn om hun eigen culturele erfenis te
      "gebruiken". 
    </p>

    <p>
      Het maakt niet uit wie het monopolie in handen krijgt, het is
      het monopolie zelf dat bedreigend is voor de sociale banden
      tussen jullie en de rest van de mensheid. Rituelen worden levend
      gehouden door ze te beoefenen en door overlevering. Talen
      blijven bestaan door ze te gebruiken met zoveel mogelijk mensen.
    </p>

    <p>
      In een systeem van "intellectuele eigendom" wordt delen, en
      zelfs communiceren, erg gevaarlijk. Telkens een auteur of artiest
      contact heeft met iemand,  moet die heel voorzichtig zijn,
      en bij de kleinste mogelijkheid van een contractbreuk
      onmiddellijk het contact verbreken; anders wordt de kans groot
      dat ze de wet op de auteursrechten overtreden wat tot dure
      rechtszaken kan leiden als iemand "geïnspireerd" geraakt is door
      het gesprek.
    </p>

    <p>
      De rechtszaak kan ingeleid worden door de inheemse volkeren of
      door Noordelijke mediabedrijven die eventueel dat specifiek stuk
      van de culturele erfenis hebben opgekocht en het nu dus
      "bezitten".
    </p>

    <p>
      In beide gevallen zal het monopoliserend systeem de
      solidariteit, het delen en de communicatie tussen de hele
      mensheid vernietigen. Voor inheemse volkeren betekent dit dat
      hun taal, rituelen en culturele erfenis samen zullen uitsterven
      met de laatste generatie die ermee opgroeide.
    </p>

    <p>
      In een perfecte wereld met een perfect werkend systeem, is de
      prijs die men moet betalen voor het uitbreiden van monopolies
      niets minder dan het einde van de culturele identiteit van de
      inheemse volkeren.
    </p>

    <p>
      Aangezien de wereld waarin wij leven niet perfect is, zal het er
      in realiteit niet zo extreem aan toe gaan, maar uiteindelijk zal
      de prijs toch betaald moeten worden.
    </p>

    <p>
      Uit ervaring kunnen we veronderstellen dat de Noordelijke
      bedrijven meer dan voldoende dure advocaten zullen inhuren die
      zullen aantonen dat die bepaalde plant, dat ene ritueel of een
      bepaald stuk muziek helemaal niet zo exclusief zijn voor dat
      inheemse volk waar ze tegen procederen, en dat het dus onduidelijk
      is aan wie het juist toebehoort.
    </p>

    <p>
      Moest dat inheems volk hun claim staande houden dan zullen ze
      jarenlang heel erg dure procedures voor de rechtbank moeten
      voeren tegen de beste advocaten die men kan vinden. De
      bedrijven waartegen ze procederen kunnen het zich vaak ook
      veroorloven te wachten tot hun problemen op "biologische wijze"
      opgelost raken, een cynisch eufemisme om te verwijzen naar de
      dood van de personen die hen aanklaagden.
    </p>

    <p>
      Met of zonder rechtszaken zullen ze beginnen onderhandelen met
      alle inheemse volkeren die hun claims op een bepaalde "eigendom"
      kunnen argumenteren en de rechten overkopen van diegenen met het
      goedkoopste aanbod, de anderen zullen blijven zitten zonder iets
      van waarde om te onderhandelen.
    </p>

    <p>
      Als je weet dat je al je troeven zal verspelen als je het
      contract niet zelf binnenrijft, dan zal je veel vlugger bereid
      zijn een aanbod aan te nemen.
    </p>

    <p>
      Andere inheemse volkeren kunnen met een goed aanbod voor
      voedsel en opleiding voor hun kinderen ook makkelijk verleidt
      worden om zo'n bedrijf te ondersteunen voor de rechtbank. Het
      lijkt dus vrij logisch dat deze situatie de solidariteit tussen
      inheemse volkeren onder zware druk zal plaatsen. Het zou zelfs
      kunnen leiden tot onherstelbare schade.
    </p>

    <p>
      Eens deze van nature morele en culturele zaken zijn omgevormd in
      een handelsgoed met bijhorende rechtszaken zullen ook de
      tekortkomingen van het juridisch systeem snel duidelijk worden
      -- waaronder vragen over neutraliteit en het voordeel van
      diegene met de beste advocaten.
    </p>

    <p>
      Enkele inheemse volkeren kunnen misschien iets winnen in de
      "loterij van intellectuele eigendomsrechten" door het vinden van
      een waardevolle plant of iets met gelijkaardige economische
      waarde. Maar deze loterij zal slechts enkele winnaars kennen en
      veel verliezers. En zelfs winnen is in deze situatie nog altijd
      slechter dan de neutrale situatie, aangezien de waarde die je
      kan aanbieden steeds in het niets zal verzinken bij de
      verzamelde portfolio's van de Noordelijke bedrijven.
    </p>

    <p>
      Als je kijkt naar de prijs die betaald moet worden om mee te
      draaien in het systeem, lijkt het sterk op Russische roulette
      met op één na alle kamers van het pistool geladen. Je kan maar
      beter hopen op die kamer uit te komen.
    </p>

    <p>
      Het systeem en de ideologie van "intellectuele eigendom" is
      uitsluitend nog bestemd om in te gaan op de behoeften van grote
      Noordelijke mediabedrijven. Noordelijke samenlevingen en in het
      bijzonder hun artiesten en auteurs hebben zelf vaak
      gigantisch grote problemen met het systeem.
    </p>

    <p>
      Het is juist door dit systeem dat de digitale kloof en de
      onderlinge machtsverschillen zo groot geworden zijn.
    </p>

    <p>
      Als u al het bovenstaande leest, is minder monopolisering de
      enige manier voor inheemse volkeren om op langere termijn te
      overleven. Er moet een halt toegeroepen worden aan de
      monopolisering van hun culturele en intellectuele schatten
    </p>

    <h3>Perspectieven</h3>

    <p>
      Om dit probleem aan te pakken moeten we het systeem
      tegelijkertijd vanbinnenuit en vanbuitenuit aanpakken. Op zoek
      gaan naar medestanders uit het noorden die goed beslagen zijn in
      deze materie om aan uw eigen mensen de werking van het systeem te
      leren. Zo hebben jullie zelf mensen die het systeem van
      binnenuit in vraag kunnen stellen. Ze kunnen jullie helpen met
      het uitzetten van een verdedigingstrategie tegen directe
      aanvallen zolang het bestaande systeem blijft bestaan.
    </p>

    <p>
      Ondertussen moet u vermijden dat u het bestaande systeem enige
      legitimiteit geeft en weerstaan aan de bekering tot het dogma
      dat "intellectuele eigendom" vandaag geworden is.
    </p>

    <p>
      Een deel van deze tactiek bestaat uit het vermijden van de
      gevaarlijke, ideologisch geladen term  "intellectuele eigendom"
      en te kiezen voor termen zoals "beperkte intellectuele
      monopolies" of -- zeker als u praat over de praktische gevolgen
      -- de zaken gewoon bij hun naam noemen zoals auteursrecht en
      patenten.
    </p>

    <p>
      In plaats van te vragen voor "eigendom en controle over" kan men
      beter gaan voor "een prioritair recht op de volledige voordelen
      van" uw "culturele, intellectuele en de
      zogenoemde natuurlijke rijkdommen".
    </p>

    <p>
      Zo legt u de nadruk op het probleem en de noodzaak van een
      oplossing zonder uzelf te onderwerpen aan de ideologie van het
      machtssysteem, de "intellectuele eigendom".
    </p>

    <p>
      Ik hoop dat dit document een substantiële bijdrage kan leveren
      aan het essentiële debat dat gevoerd werd rond de World Summit. En
      ik hoop dat we een concreet plan zullen kunnen uitwerken om deze
      problematiek voor altijd te beëindigen.
    </p>
  </body>

</html>
<!--
Local Variables: ***
mode: xml ***
End: ***
-->

