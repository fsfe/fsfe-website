<?xml version="1.0" encoding="UTF-8" ?>

<html>
  <version>0</version>

  <head>
    <title>Software i Lirë, Burim i Hapur, FOSS, FLOSS - të njëjtë të njëjtë, por të ndryshëm</title>
  </head>

  <body class="article">
    <p id="category">
      <a href="/freesoftware/freesoftware.html">Software i Lirë</a>
    </p>

    <h1>Software i Lirë, Burim i Hapur, FOSS, FLOSS - të njëjtë të njëjtë, por të ndryshëm</h1>

    <div id="introduction">

	<p>
          Ka dy terma kryesore për software-in që mund ta përdorni, studioni,
          ndani me të tjerët dhe përmirësoni lirisht: Software i Lirë dhe
          Burim i Hapur. Me këta si bazë mund të gjeni edhe ndërthurje dhe
          përkthime të tjera, të tillë si FOSS, Libre Software, FLOSS e me
          radhë. Pse i përdorin njerëzit këto terma dhe ku ndryshojnë nga
          njëri-tjetri?
        </p>

    </div>

    <h2>Kuadër historik</h2>

    <p>
      Historikisht, Software i Lirë qe termi i parë, krijuar më 1986 tok
      me <a href="/freesoftware/freesoftware.html">përkufizimin e Software-it 
      të Lirë</a>. Në 1997-n, Debian, një projekt që synonte krijimin e një 
      shpërndarjeje GNU/Linux krejtësisht të lirë dhe të bazuar në bashkësinë, 
      hartoi Udhëzimet Debian për Software të Lirë
      (<a href="http://www.debian.org/social_contract#guidelines">DFSG</a>) si
      një listë kontrollesh për të parë nëse një program mund të përfshihej 
      apo jo te shpërndarja. Një vit më pas, u krijuar Open Source Initiative 
      (OSI), si një 
      <a href="http://web.archive.org/web/20021217003716/http://www.opensource.org/advocacy/faq.html">fushatë 
      marketingu për Software-in e Lirë</a>. Ajo paraqiti 
      <a href="http://opensource.org/docs/osd">përkufizimin e Burimit të Hapur</a>
      duke kopjuar DFSG-në dhe zëvendësuar "Software i Lirë" me "Burim
      i Hapur". Sipas
      a <a href="http://lists.debian.org/debian-devel/1999/02/msg01641.html">deklaratës
      publike</a> të Bruce Perens-it, një nga themeluesit e OSI-t dhe autor
      i DFSG-së dhe përkufizimit të Burimit të Hapur, Burimi i Hapur qe menduar
      si një sinonim për Software-in e Lirë. Perens përfundimisht vendosi 
      të rikthehet në origjinën e lëvizjes dhe të flasë sërish për Software 
      të Lirë. Falë rrënjëve të përbashkëta, që të dy, Burimi i Hapur dhe 
      Software-i i Lirë përshkruajnë grupin e plotë dhe krejt gamën e licencave
      software që u japin përdoruesve të drejtën për ta përdorur, studiuar,
      ndarë me të tjerët dhe përmirësuar software-in<a class="fn"
      href="#fn1">1</a>.
    </p>

    <p>
      Me kalimin e kohës njerëzit prodhuan etiketime shtesë për të njëjtin 
      grup software-i. Sot, terma si Libre Software, FOSS (Free and Open
      Source Software) ose FLOSS (Free, Libre and Open Source Software) 
      përdoren shpesh për përshkrimin e Software-it të Lirë. Në disa raste
      njerëzit përdorin gjithashtu termat "software organik" ose "software 
      etik". Shpesh shtysa për këto terma është ndenjja jashtë debatit për 
      terminologjinë  dhe për të shmangur konfuzionin rreth fjalësh të tilla
      si "i hapur" ose "i lirë". Këto terma priren të shkaktojnë konfuzion,
      sepse pothuajse i ftojnë njerëzit të kërkojnë dallime mes termash atje
      ku faktikisht dallime nuk ka, kur bëhet fjalë për software-in që 
      përshkruajnë.
    </p>

    <p>
      Kjo përmbledhje e shkurtër e origjinës historike të termave të ndryshme
      do të duhej të tregonte që në fund të fundit tërë ato kanë të njëjtën 
      rrënjë dhe bëjnë fjalë për të njëjtin grup software-i.
    </p>

    <h2>Kush përdor secilin term dhe pse?</h2>

    <p>
      Lëvizja për Software të lirë është një bashkësi e gjerë dhe e larmishme. 
      Njerëzit kanë interesa të ndryshme te Software-i i Lirë dhe arsye të 
      ndryshme për pjesëmarrje në të. Por këto dallime nuk lidhen doemos me 
      termat që ata përdorin. Mjaft persona përdorin termin Burim i Hapur 
      madje edhe kur theksojnë përmasat shoqërore dhe politike të Software-it
      të Lirë, teksa në anën tjetër ka njerëz në bashkësinë tonë që parapëlqejnë
      termin Software i Lirë, por përqendrohen më tepër te përfitimet praktike. 
      Që dikush thotë Burim i Hapur ose Software i Lirë, nuk është medoemos tregues
      i motivimit të tyre.
    </p>

    <p>
      Tej individëve, brenda ekosistemit të Software-i të Lirë ka gjithashtu 
      mjaft organizma të mirënjohura. Shumë prej tyre luajnë një rol
      të rëndësishëm dhe amplifikojnë aspekte të ndryshme të Software-i të 
      Lirë. Për shembull, disa organizma përqendrohen te drejtimi teknik i 
      projekteve të Software-it të Lirë, disa në aspektet ligjore, disa në ato
      politike, shoqërore dhe etike dhe disa përqendrohen te vleftësimi i 
      licencave. Zakonisht këto organizma kanë vendosur të përdorin njërin ose
      tjetrin term dhe të vazhdojnë me të. Por kjo nuk duhet t’ju shpjerë në 
      përfundimin se termi që përdorin është faktori me rëndësi lidhur me 
      motivimin e tyre. Faktori me rëndësi janë njerëzit që drejtojnë 
      organizmin dhe synimet e organizmit si i tillë. Përvoja praktike me
      organizma dhe njerëz të ndryshëm tregon që vija ndarëse nuk mund vizatohet
      përgjatë gjuhës që përdorin.
    </p>

    <p>
      Kjo larmi është e mirë, ngaqë tregon se Software-i i Lirë ofron mjaft
      përparësi në shumë fusha të ndryshme të jetës sonë. Por nuk do të duhej
      ndarë bashkësia thjesht sipas termave që parapëlqen dikush. Pavarësisht
      se cilin term përdor dikush dhe cili është motivimi i tij fillestar, në
      fund të fundit ata punojnë mbi të njëjtin grup software-i dhe për thellimin
      e lirisë së software-it dhe mbi çfarëdo aspekti tjetër të Software-it të
      Lirë.
    </p>

    <h2>Vleftësim licencash</h2>

    <p>
      Në lëvizjen për Software të Lirë ka tre njësi të mirëpranuara gjerësish
      që vleftësojnë rregullisht licenca: <a href="http://www.fsf.org">Free
      Software Foundation</a>, <a href="http://www.debian.org">projekti
      Debian</a> dhe <a href="http://www.opensource.org">Open Source
      Initiative</a>. Kur pyeten nëse një licencë e dhënë u jep përdoruesve
      lirinë për përdorim, studim, ndarje me të tjerët dhe përmirësim të 
      programit, ata thuajse përherë vijnë në të njëjtat përfundime.
    </p>

    <h2>A ndryshon Copyleft-i?</h2>

    <p>
      Po të shihen licencat e Software-it të Lirë ka dy kategori kryesore,
      licenca mbrojtëse ose <a href="http://www.gnu.org/copyleft/">Copyleft</a>
      dhe licenca jombrojtëse. Ndërsa licencat <i>Copyleft</i> janë hartuar
      të mbrojnë të drejtat për përdorim, studim, ndarje me të tjerë dhe 
      përmirësim të software-it, licencat jombrojtëse lejojnë të shpërndahet
      software-i pa këto të drejta.  Disa vetë mendojnë se termat Software 
      i Lirë dhe Burim i Hapur përdoren për të bërë dallimin mes licencash
      <i>Copyleft</i> dhe atyre jo <i>Copyleft</i>. Listat e licencave të
      Software-it të Lirë nga Debian-i, FSF-ja dhe OSI tregojnë që si licencat
      mbrojtëse, ashtu edhe ato jombrojtëse janë në përputhje me përkufizimin 
      Software-it të Lirë dhe përkufizimin e Burimi të Hapur. Kjo do të thotë 
      që asnjëri prej termave Burim i Hapur dhe Software i Lirë, dhe as 
      përkufizimet e ndryshme janë të përshtatshme për të bërë dallimin mes
      licencave <i>Copyleft</i> dhe jo <i>Copyleft</i>. 
    </p>

    <p>
      <center>
        <img src="/freesoftware/softwaremodels.png" alt="Ky grafik
        do të vizualizonte kategoritë e ndryshme të software-it dhe lidhjen
        mes tyre" title="Ky grafik vizualizon kategoritë e ndryshme 
        të software-it dhe lidhjen mes tyre"/>
      </center>
    </p>

    <p>
      Licencat mbrojtëse dhe licencat jombrojtëse janë nënklasa të licencave
      të Software-it të lirë të pranuara nga Open Source Initiative dhe FSF-ja. 
      <i>Copyleft</i> ose jo <i>Copyleft</i> nuk është kriter i përshtatshëm 
      për të bërë dallimin mes Burimit të Hapur dhe Software-it të Lirë, që të
      dy termat përshkruajnë të njëjtin grup software-i.
    </p>

    <h2>Modeli i zhvillimit</h2>

    <p>
      Mënyra se si zhvillohet një program mund të jetë faktor kyç në suksesin 
      ose dështimin e tij. Por nëse një program është shkruar apo jo sipas një
      procesi të hapur, me pjesëmarrje, apo pas dyersh të mbyllura nuk na thotë
      gjë rreth faktit se është jo i lirë apo Software i Lirë.
    </p>

    <p>
      Kur shohim software-in, na duhet të dallojmë mes modelit të software-it
      dhe modelit të zhvillimit të tij. Ndërsa modeli i software-it përshkruan
      vetitë e software-it (p.sh. i lirë ose pronësor), modeli i zhvillimit
      përshkruan mënyrat e ndryshme për zhvillimin e software-it. Si edhe 
      trajtohet hollësisht te <a href="/freesoftware/enterprise/freesoftwarecompany.html">"Çfarë
      e bën një kompani kompani të Software-it të Lirë?"</a>, modelet e ndryshme 
      të zhvillimit të software-it përkufizohen në mënyrë të pavarur nga modeli
      i software-it dhe funksionojnë si për Software-in e Lirë, ashtu edhe për 
      atë të software-it pronësor. Modelet që shfrytëzojnë përparësitë e një 
      bashkësie të hapët dhe bashkëpunuese mund të tregojnë fuqinë e tyre të 
      plotë kur ndërthuren me modelin e Software-it të Lirë. Megjithatë kjo
      nuk do të thotë se cilido program i zhvilluar sipas një procesi zhvillimi
      të hapur dhe bashkëpunues është Software i Lirë. Ka projekte Software-i
      të Lirë të zhvilluar nga një person apo kompani e vetme me pak ose aspak
      kontribut nga jashtë. Nga ana tjetër, zhvilluesit e software-it pronësor
      kanë adoptuar modele zhvillimi bashkëpunues për modelin e tyre të zhvillimit
      të software-it, p.sh. SAP-i me programin e vet të partneritetit.
    </p>


    <h2>Pse e quajmë Software të Lirë</h2>

    <p>
      Nëse krejt këta terma përshkruajnë të njëjtin grup programesh, përse ne 
      te FSFE-ja këmbëngulim për përdorimin e termit Software i Lirë?
    </p>

    <p>
      Gjithë puna te Software-i i Lirë është te liria. Ky është një mesazh 
      që ne duam ta përhapim fort dhe qartë. Gjuha është e rëndësishme, ngaqë
      ajo i jep përcakton të menduarit e njerëzve rreth një subjekti. Termat
      e ndryshëm përqendrohen te aspekte të ndryshme, edhe nëse përshkruajnë
      të njëjtin software. Liria është vlerë thelbësore e Software-i të Lirë,
      dhe gjuha jonë e pasqyron këtë. Kjo e bën Software-in e Lirë zgjedhjen 
      e duhur për FSFE-në dhe këtë ju ftojmë 
      ta <a href="/activities/whyfs/whyfs">ndiqni</a> dhe ju.
    </p>

    <h2 id="fn">Shënime</h2>

    <ol>
      <li id="fn1">
        Licencat <a href="http://www.gnu.org/copyleft/">Copyleft</a>, licenca
        të hartuara për të mbrojtur këto të drejta, janë një nënklasë e licencave
        të Software-it të Lirë të mirëpranuara nga Open Source Initiative dhe FSF-ja.
      </li>
    </ol>

  </body>


  <author id="schiessle" />
  <date>
    <original content="2012-12-08" />
  </date>
  <sidebar/>
</html>

