<?xml version="1.0" encoding="UTF-8"?>

<html>
  <version>1</version>
  <author id="greve"/>
  <date>
    <original content="2008-12-02"/>
  </date>
  <download type="PDF" content="/freesoftware/standards/ps.en.pdf"/>

  <head>
    <title>FSFE - Analýza vyváženosti - Standardizace a patenty</title>
  </head>

  <body>

<h1>Analýza vyváženosti:<br/>Standardizace a patenty</h1>

<p class="indent"><em>Tento dokument analyzuje vztah
    mezi patenty a standardy a poskytuje konkrétní návrhy pro řešení
    nejnaléhavějších otázek. Čtenář nepotřebuje hlubší znalosti problematiky,
    na začátku článku jsou poskytnuty podklady potřebné k jeho porozumění. 
    Odborníci v tomto oboru mohou přeskočit sekci "Pozadí: Patenty a Standardy".
</em></p>

<h2>Předmluva</h2>

<p>Do velice kontroverzní debaty o softwarových patentech se zapojily především velké
  korporace se značným patentovým portfoliem a dohodami o křížovém licencování na straně jedné a
  nemajetní, podnikatelé, malé a střední firmy a uživatelé softwaru, od studentů používajících GNU/Linux až po úředníky ve vládních institucích, 
  na straně druhé. </p>

<p>Odmítnutím direktivy o softwarových patentech v roce 2005 se
  tato debata podstatně uklidnila. Na její místo se dostala témata jiná, např.  problematika 
  standardizace. Otevřené standardy se na léta staly módním pojmem, ale nikdy se intenzivněji
   neprojednávala jejich přesná definice.
</p>

<p>Ve středu 19. listopadu 2008 se zástupci obou táborů střetli v Bruselu na sympoziu s názvem 
  <a href="http://ec.europa.eu/enterprise/ict/policy/standards/ws08ipr_en.htm">"Právo intelektuálního 
	  vlastnictví ve standardizaci informačních a komunikačních technologií"</a> (IPR in ICT standardisation), 
  ačkoliv název "Patenty ve standardizaci informačních a komunikačních technologiích(ICT)" by byl
  přesnější, jelikož diskuze probíhala výhradně o vztahu patentů a standardizace ICT.
</p>

<p>Mezi patenty a standardy panuje rozpor, a proto mnoho lidí 
  žádá ujasnění vztahu mezi patenty a standardy. Tento článek komentuje dění na  
  sympoziu a vysvětluje, proč by měly být standardy upřednostněny před patenty, alespoň
  v oblasti softwaru.
</p>

<h2>Pozadí: Patenty a Standardy </h2>

<p>Myšlenka patentu není nová. Její kořeny leží v panovnických "litterae patentes"
  (úředních patentech) udělující výhradní práva určitým lidem. Demokraticky zvolené
  vlády zaujaly místa panovníků a patentová legislativa se časem vyvíjela, ale 
  základní charakteristika patentu zůstává stejná.
</p>

<p>Stručně řečeno - patent je monopol udělený vládou na omezenou dobu ve prospěch svých občanů
</p>


<p>Na pojem monopol bývá často pohlíženo negativně a je k tomu dobrý důvod.
  Monopol potlačuje inovaci a zvyšuje cenu kvůli neexistenci konkurence. 
  Na těchto základech je monopol obecně považován za škodlivý pro ekonomiku
  a společnost. Získání monopolu není nelegální, ale společnost má oprávněný 
  zájem na zamezení zneužití moci, kterou monopol propůjčuje a usiluje o to
  pomocí antimonopolních zákonů.
</p>

<p>Monopolní právo, vytvořené patentem, s sebou přináší stejně škodlivé jevy, jako 
  samotný monopol. Stát jej uděluje, protože se předpokládá, že neexistence patentů
  by mohla zabránit publikování převratných objevů, což je považováno za 
  škodlivější jev než samotný monopol poskytnutý patentem.
 </p>
  
 <p>Vznik patentové dohody je založen na myšlence, že zveřejnění informací o patentu umožní, 
  aby se z nich ostatní mohli učit a stavět na nových myšlenkách. Nepřítomnost užitečných informací ve zveřejněném patentu
  nebo nedostatečné povýšení veřejných vědomostí z něho plynoucí, znamená udělení monopolu bez jakékoliv přínosu pro společnost.
 </p>

 <p>
  Stejně jako patenty, i standardy jsou úzce spojeny se  zveřejněním informací. 
  Původ slova standard nacházíme v heraldice, ve slově 'standarta', které se vztahuje k symbolu 
  pro styčný bod viditelný v bitvě.
 </p>

<p>Moderní užití tohoto slova zachovává význam veřejně viditelného
  vztažného bodu, ačkoliv se tento pojem přemístil i do jiných oblastí. Takže se pod 
  ním mimo jiné rozumí "<em>něco zavedené autoritou, obyčejem nebo všeobecným 
  souhlasem jako vzor nebo příklad</em>" nebo také "<em>Konstrukce sloužící jako 
  základ nebo opěrný bod.</em>" (podle <a href="http://www.merriam-webster.com/dictionary/standard">Merriam-Webster
  On-line slovníku</a>).
  </p>

<p>V informačních a komunikačních technologiích nese slovo standard oba zmíněné
  významy. Podle <a href="http://www.bsi-global.com/en/Standards-and-Publications/About-standards/What-is-a-standard/"> Britské
  instituce pro normy</a> (British Standards Institution - BSI) standard znamená "<em>
  dohodnutý a opakovatelný způsob, jak něco dělat. Je to zveřejněný dokument obsahující
  technické specifikace nebo jiná jasná měřítka navržená ke konzistentnímu užití jako pravidla,
  směrnice nebo definice. [...] Každý standard je výsledkem kolektivního úsilí. 
  Výbor výrobců, uživatelů, výzkumných organizací, vládních oddělení a spotřebitelů spolupracuje
  na návrhu standardu, který se vyvíjí zároveň s požadavky společnosti a technologií. [...] </em>"
  </p>

<p>Výchozí myšlenka tkví v tom, že standard přináší společnou půdu, 
  která poskytuje prostředky pro interoperabilitu a hospodářskou soutěž. Tato myšlenka platí
  zejména v oblasti informačních a komunikačních technologií(ICT), kvůli 
  své vzájemné závislosti a silné propojenosti. Když se všichni hráči 
  na ICT trhu drží stejného standardu a poskytují vzájemnou interoperabilitu, 
  znamená to pro Zákazníka nejen možnost výběru mezi různými produkty a službami, 
  ale i možnost bezproblémové výměny informací mezi sebou. 
  </p>

<p> Naproti tomu absence nebo selhání standardizačního procesu pokřivuje vzájemnou
  propojenost takovým způsobem, že nástup monopolizace je téměř nevyhnutelný. Uživatelé 
  jednoho produktu nebo služby mohou spolupracovat pouze s uživateli stejného
  produktu nebo služby. Postupem času jedno řešení dosáhne tak velké
  uživatelské základny, že zbytek uživatelů je de facto postaven před výběr
  mezi přidružením se k této skupině nebo ztrátou možnosti komunikace s majoritou uživatelů.
  Tohle může nastat například tehdy, když se software sváže s dominantní hardwarovou
  platformou. 
  </p>
  
<p>Standardy jsou převážně nástrojem pro umožnění vzniku konkurenčního prostředí, 
což přináší prospěch široké veřejnosti. Účel standardů je veskrze antimonopolní. 
</p>

<p>Jejich existence také podporuje inovaci. Jelikož samotné odchýlení od standardu
  znamená automaticky jeho porušení, standardizace a inovace vypadají jako protichůdné cíle a 
  do jisté míry to je skutečně pravda. Ale jakmile probíhají veškeré změny v duchu shody 
  mezi jeho implementátory, stává se výsledkem zmodernizovaná verze standardu, dostupná pro všechny. Existuje ještě druhý
  způsob, který spočívá v inovaci něčeho postaveného nad samotným standardem, za využití standardu jako
  základu pro další inovaci, místo inovace samotné oblasti pokryté standardem. 
  </p>

<p>Kvůli své globální a na spolupráci založené povaze jsou počátky standardizačního procesu o poznání
  pomalejší. Dalším problémem je náročnost zapojení se do standardizačního
  procesu. Výsledkem je, že velké společnosti mají mnohem silnější zastoupení než malé
  a střední firmy.
 </p>

<p>Druhý způsob inovace standardu je přístupný všem, soukromým osobám, malým a 
  středním firmám i velkému průmyslu. Navíc je omezen jen rychlostí vývojového 
  týmu zodpovědného za inovaci. Když bude proces inovace tvořen pouze jediným
  subjektem, vznikne dočasný monopol. Ale po určitém dozrání se nově vzniklá inovace
  opět zformuje do standardu, který se stane základem pro další inovaci.
  </p> 
<p>Zatímco první způsob počítá převážně s malým, pozvolným pokrokem, druhý způsob
  se hodí pro zapojení hospodářské majority, je mnohem vhodnější pro 
  průkopnické myšlenky a jeho ochrana je pro společnost pravděpodobně důležitější. </p>

<h2>Rozpor: Naprosto protichůdné prostředky</h2>

<p>Během debaty vyvstala na povrch problematika naprosto rozdílných cílů patentů 
  a standardů, například v proslovu Karsten Meinhold, předseda zvláštní komise pro práva
  "intelektuálního vlastnictví"(IPR) při Evropském Institutu pro telekomunikační 
  normy(ETSI), <a href="http://ec.europa.eu/enterprise/ict/policy/standards/ws08ipr/presentations/21meinhold_en.pdf">
  tvrdí </a> "<em>IPR a standardy slouží k rozdílným účelům: IPR jsou
  určeny k výhradnímu soukromému užití, standardy jsou určeny k veřejnému, kolektivnímu
  využití</em>". </p>

<p>Jak patenty, tak standardy obhajují svou existenci prospíváním veřejnosti,
  ale zvýhodnění jednoho oslabuje funkci druhého. Standardy se snaží potlačit 
  monopoly, patenty je vytvářejí. Nebo, jak prohlásila Tomoko Miyamoto, vrchní právní
  zástupkyně oddělení patentového práva na Světové Organizaci Intelektuálního Vlastnictví(WIPO), ve své
  <a href="http://ec.europa.eu/enterprise/ict/policy/standards/ws08ipr/presentations/14miyamoto_en.pdf">
  prezentaci</a>: Patentové křoví(hustá síť překrývajících se patentů, kdy jejich vlastníci licencují 
  jen část z nich, aby si zajistili monopol, pozn. překl.) a patentové přepady("patent hold-ups" - prosazování 
  patentových nároku dle dříve nezveřejněných patentů proti realizátorům standardu <em>poté, </em> co byl standard 
  přijat, pozn. překl.) vznikají z legitimního využití výhradních práv, které patenty  úmyslně udělují. 
  Jsou to běžné a zamýšlené následky patentového systému. </p>

<p>Umožnění patentování standardů je tedy úmysl, který má za cíl udílení monopolů
  na standardy pro určité skupiny a tím i právo z kazu implementace ostatním. </p> 

<h2>Zveřejnění ex-ante</h2>

<p>(ex-ante - lat., v době před událostí, pozn. překl.) V průběhu let se standardizační
  komunita pokusila několikrát zmírnit tyto neduhy. Jedním z těchto pokusů je tzv. "Zveřejnění
  ex-ante". Skupiny vytvářející standard používají tento způsob k dohodnutí 
  licenčních podmínek ještě v době návrhu standardu. Jestliže tyto podmínky nejsou 
  přijatelné pro některou ze skupin spolupracující na standardu, pak nebude technologie pokrytá 
  patentem začleněna do standardu. 
  </p>

  <p>Jaké podmínky jsou přijatelné je silně subjektivní věc. Velká korporace,
  se značným patentovým portfoliem a s uzavřenou dohodou o křížovém licencování 
  příslušných patentů, může jednoduše zvážit přidání dalšího patentu 
  do dohody bez větších nepříjemností. Stejná situace vypadá ale podstatně jinak
  z pohledu malé nebo střední firmy, která mívá typicky nanejvýš malé patentové portfolio,
  a která může očekávat vyděračské podmínky pro udělení licence.
 </p>

  <p>Jelikož jsou malé a střední firmy ve standardizaci zastoupeny výrazně slaběji, zveřejnění 
    ex-ante přináší uspokojivé výsledky převážně velkým korporacím se značným patentovým
    portfoliem, které soutěží ve stejné oblasti. Hospodářská majorita nemá téměř žádné slovo v otázce
    přijatelnosti podmínek.
   </p>

<p>Další problém se zveřejněním ex-ante je v obtížném vymáhání podmínek, jak poukázala 
  Suzanne Michel, náměstkyně ředitele ministerstva pro firemní politiku a koordinaci Federální obchodní komise Spojených států
  (FTC) <a href="http://ec.europa.eu/enterprise/ict/policy/standards/ws08ipr/presentations/12michel_en.pdf">ve své prezentaci
  </a>. FTC zjistila, že <a href="http://en.wikipedia.org/w/index.php?title=Rambus&amp;oldid=251605519">Společnost Rambus
  Incorporated</a> se připojila a navštěvovala zasedání standardizace 
  <a href="http://en.wikipedia.org/wiki/JEDEC">Joint Electron
	  Device Engineering Council (JEDEC)</a> za účelem podsunutí své patentované
   aplikace pokrývající technologii, jejíž začlenění do
   budoucích standardů se právě projednávalo. Dle názoru FTC bylo tohle jednání podvodné, porušovalo
   zásady o zveřejňování platné pro JEDEC a nezákonně poskytlo společnosti Rambus 
   monopolní postavení. 
   </p>   

<p><a href="http://en.wikipedia.org/wiki/United_States_Court_of_Appeals_for_the_District_of_Columbia_Circuit">Obvodní soud pro Washington a okolí
</a> nesouhlasil s interpretací rozhodnutí FTC z dubna roku 2008. Podle výše zmíněné náměstkyně soud 
  prohlásil, že vyhnutí se takzvaným "<a href="http://en.wikipedia.org/wiki/Reasonable_and_Non_Discriminatory_Licensing">Rozumným A 
   NeDiskriminujícím</a>" (RAND) licenčním podmínkám 
   se nepovažuje za neoprávněné jednání a že neexistuje důkaz, že by se JEDEC vyhnul příslušným
   technologiím, kdyby věděl, že Rambus plánuje využití svých patentů 
   v plném rozsahu umožněném zákonem. Soud dále vyjádřil neochotu prohlásit patenty
   za nevymahatelné na základě nejasných zásad o zveřejnění. 
   </p>

<p>Jak patenty, tak standardy obhajují svou existenci prospíváním veřejnosti,
  žádné odhalení nové technologie plynoucí z toho, že Rambus získal patent 
  na právě připravovaný standard, se nekonalo. Také poskytnutí monopolní moci společnosti
  Rambus nad standardy vytvořenými v JEDECu škodí veřejným zájmům. 
  Skutečně to nevypadá, že by vznikl nějaký veřejný prospěch.
 </p>
 <p>Zdá se, že FTC se nemýlila ve svém zhodnocení situace, jenže stejně tak i soudu musíme dát za pravdu, protože
   poskytnutí časově omezených monopolů je základním smyslem a funkcí patentového práva.
   Úloha soudu nespočívá v rušení zákonů a většina zákonodárců nebere v potaz konflikt 
   veřejného zájmů mezi patenty a standardy. 
   </p>
   <p>JEDEC mezitím upravil jsou politiku pro zveřejňování, což může pomoci zamezit podobným
   problémům v budoucnu. Vezmeme-li v úvahu, jakou váhu má u mnoha soudů patentový zákon 
    oproti standardizaci, jen budoucí soudní pře ukážou, zda byl tento problém vyřešen
   způsobem, který obstojí oproti formálnímu zákonnému přezkoumání.  
   </p>

<h2>(F)RAND</h2>

<p>Výše zmíněné se týká všech Normalizačních institutů, které vyžadují zveřejnění ex-ante,
jenže těch není mnoho. Většinou bývají podmínky zveřejnění čistě dobrovolné a spoléhá se
  na ujištění držitelů příslušných patentů, že budou souhlasit s takzvaným RAND nebo FRAND - 
  ("<a href="http://en.wikipedia.org/wiki/Fair,_Reasonable_and_Non_Discriminatory_Licensing">Férovými, 
	  Rozumnými A NeDiskriminačními</a>") - tedy spravedlivými, přiměřenými a nediskriminujícími podmínkami.
  </p>

  <p>Jednou z častých cílů kritiky termínu (F)RAND je chybějící definice 
  toho, co je přiměřené a pro koho. Během roku 2006 na Internet Governance fóru(IGF) v Aténách, 
  Susy Struble ze Sun Microsystems 
  <a href="http://www.youtube.com/watch?v=CNUdqEqjbOQ">poukázala</a>
  na to, že co je přiměřené pro jednu stranu nemusí být přiměřené pro stranu druhou.
  </p>

  <p>Licenční praktiky se značně liší a jsou ovlivněny různými faktory, včetně, ale ne výhradně, otázek, zda může 
  firma riskovat na příslušném trhu a jak agresivně chce usilovat o své patentové výnosy. 
  </p>

  <p>Patenty mohou být mimoto prodány nebo získány v rámci obchodní restrukturalizace
   nebo akvizice. Budoucí držitelé patentů mohou považovat jiné podmínky za přijatelnější, stejně tak i mohou patřit mezi držitelé
   patentů, kteří se nikdy nezúčastnili standardizačního procesu a nebo se dokonce ani nikdy nesetkali
   s RAND podmínkami. 
   </p>

   <p>RAND podmínky se obecně rovnají neurčité záruce o poskytnutí licence na požádání. 
   Taková záruka nezaručuje trvalou licenci na patent a není platná pro nového držitele patentu. Takže
    nový držitel patentu se může svobodně rozhodnout jak bude vynucovat patent, včetně patentového přepadu
    všech existujících implementací standardu.
    </p>

    <p>Jak paní Miyamoto z WIPO poznamenala, patentový přepad je legitimní a 
      zamýšlený způsob využití patentového systému, takže dokonce i v RAND zřízeni existuje
       značné množství nejistoty, které neustále zvýhodňuje velké společnosti, které  
       mají nejen hlubší kapsy, ale také větší právní oddělení a patentová portfolia.
       </p>


<p>Tato nejistota způsobila velkou frustraci mezi malými a středními firmami, kterou 
Charles Schultz z Ars Aperta shrnuje větou 'RAND znamená RANDom 
[random - nahodilé, pozn. překl.] poskytování licencí podle toho, zda je konkurence v dohledu.' 
Ve <a href="http://ec.europa.eu/enterprise/ict/policy/standards/ws08ipr/presentations/25schulz_en.pdf">své prezentaci
</a>, pan Schulz také poukázal na to, že (F)RAND podmínky diskriminují 
Svobodný software.  Dokonce i RAND podmínky spojené s nulovými poplatky často prokazují stejné problémy protože zakazují sublicencování(poskytnutí licence třetí osobě)
</p>

<p>Svobodný software
  (<a href="/freesoftware/freesoftware">také známý jako Open
	  Source, FOSS nebo FLOSS</a>) je založený na myšlence, že 
  každá soukromá i právnická osoba má právo býti uživatelem, vývojářem, distributorem nebo kteroukoliv kombinací předchozího. 
  Pro Svobodný software jsou přijatelné pouze podmínky, které zaručují toto právo. 
  <a href="http://www.flossimpact.eu/">Odhaduje se</a>, že Svobodný software dosáhne 32% zastoupení informačních služeb
  a 4% HDP Evropy v roce 2010. </p>

<p>Ve<a href="http://ec.europa.eu/enterprise/ict/policy/standards/ws08ipr/presentations/32marasco_en.pdf">své 
  prezentaci</a>, zdůrazňuje Amy Marasco, General Manager Standards Strategy 
  Microsoftu, že nepovažuje Svobodný software za obchodní model. 
  To je pravda do stejné míry, jakože proprietární software sám o sobě také
  není obchodním modelem. Obchodní modely jsou postaveny jak nad Svobodným tak i 
  proprietárním softwarem. </p>

  <p>Paní Marasco dále zdůrazňuje, že všechny tyto obchodní modely
   jsou legitimní a zatímco existují silné rozdíly v názorech, který 
   softwarový model je lepší a udržitelnější volbou pro ekonomiku a společnost, 
   z pohledu politické analýzy standardu je třeba brát všechny obchodní modely postavené na 
   základě proprietárního softwaru, Svobodného softwaru nebo kombinaci obou, 
   jako právoplatné a legitimní.
   </p>

   <p>Jak bylo zmíněno již dříve, úroveň Evropského HDP souvisejícím se Svobodným
   softwarem dosáhne dle odhadu 4% v roce 2010. Všechny strany se shodly
    na tom, že veškeré obchodní modely, včetně těch zahrnující Svobodný software, jsou
    legitimní. To vyvolává otázku, zda je vůbec možné charakterizovat vyloučení této
    legitimní části ekonomiky kvůli výběru licenčního ujednání, slovy spravedlivý, 
     přiměřený a nediskriminující.
    </p>

    <h2>Újma kvůli vyloučení?</h2>

<p> Situace se nápadně podobá situaci s 
  <a href="http://en.wikipedia.org/wiki/Counterfeit_drugs">podvodnými
	  léky</a>, kde je argument ohledně nutnosti patentového práva vždy doprovázen úvahami
  kolem ochrany veřejného zdraví. Ale pouze účinné léky, které jsou 
  shodné s patentovaným výrobkem mohou potenciálně porušit patent. Zdravotní rizika tedy
   vyvstávají převážně tam, kde patenty nebyly porušeny.
   </p>

   <p>Se standardy je situace trochu podobná. Pokud je patentován část standardu,
     pak jen implementace, která je pokryta patentem poskytuje účinnou protilátku proti
     monopolizaci. Nutnost obcházení patentů zpravidla porušuje dodržení standardů a
     poškozuje veřejný prospěch, tedy hnací sílu stojící za procesem standardizace. 
     </p>

     <p>Takže patenty ve standardech můžou zapříčinit znemožnění plné interoperability 
     legitimním podnikům na některých trzích.
Jak již dříve zmíněná BSI(Britská instituce pro normy)
  <a href="http://www.bsi-global.com/en/Standards-and-Publications/About-standards/What-is-a-standard/">definovala
  </a>: "Standardy jsou vytvořeny k dobrovolnému užití a nepodléhají žádným
  regulacím. Nicméně zákony a nařízení mohou vynutit dodržení shody s určitým
  standardem." </p>

  <p>Jakmile již byla některá technologie standardizována, pak některé volby
   nebývají prováděny s ohledem na technologickou kvalitu. Dokonce i tam, kde
   existuje lepší řešení, které může mít přídavnou hodnotu v podobě neporušování
   potenciálního patentu, se může realizátor rozhodnout pro řešení v podobě
   technologicky podřadnějšího standardu, aby si zajistil plný přístup na trh.
   Takový případ převrací naruby původní myšlenku patentů: Technologie je hodnotná, protože 
   je patentovaná, místo toho, aby byla patentována, protože je hodnotná. 
   </p>

<p>Existují také případy, kdy určitá standardizační organizace, např. 
  <a href="http://www.iso.org">International Organisation for
	  Standardisation</a> (ISO) získá od vlády privilegované postavení, díky
  kterému rozhoduje o vládních zakázkách. Kvůli patentům a nedostatečným 
  (F)RAND podmínkám nemohou být všechny jimi vytvořené standardy implementovány
  kterýmkoliv legitimním tržním subjektem, který by měl mít možnost zapojení do hospodářské 
  soutěže při veřejných zakázkách. 
  </p>
<p>Takže kvůli zvláštním privilegiím pro organizace typu ISO, které 
  přijímají dohody, které nezaručují dostatečné podmínky pro hospodářskou
  soutěž, se monopolní právo propůjčené patenty mění v oligopol nebo dokonce
  monopol v oblasti vládních zakázek. Vyloučení konkurence z veřejných výběrových 
  řízení z důvodu patentování části standardu, je škodlivý jev pro celou společnost, 
  protože vede k vyšším nákladům a z toho plynoucím vyšším daním. 
</p>

<p>Náprava této situace by musela přijít s postupem, který zvýhodňuje standardy poskytnutím
  vládních zakázek, určuje, jak zacházet s patenty, které zatěžují standardy, zamýšlí se nad samotným  patentovým systémem nebo 
  kombinuje vše předchozí. 
</p>

<h2>Pokus o nápravu</h2>

<p>Náklady na kvalitní průzkum jediného patentu dosahují okolo 100 000 eur, 
  tvrdí Rigo Wenning, právní konzultant a prostředník skupiny patentové politiky pro W3C/ERCIM,
  který hovořil o 
   "<a href="http://ec.europa.eu/enterprise/ict/policy/standards/ws08ipr/presentations/22wenning_en.pdf">Standardech,
   Patentech a dynamice inovací na webu</a>." W3C je jedinou standardizační organizací(SSO), která
  má k zaručení pokrytí všech existujících obchodních modelů, dostatečnou patentovou politiku pro své standardy.
</p>
<p>Z pohledu většiny malých a středních firem je 100 000 eur za prozkoumání 
  patentu existenční náklad. Ale i velké společnosti shledávají tuto částku jako 
  významnou a to je jen jedním z faktorů, ovlivňujícím výslednou cenu. Větší újmu může
  způsobit soudní pře nebo nároky na odškodnění. Ve své 
  <a href="http://ec.europa.eu/enterprise/ict/policy/standards/ws08ipr/presentations/41burt_en.pdf">prezentaci konceptu "SoftIP" společnosti IBM 
  </a> cituje Roger Burt, právní zástupce Evropské pobočky IBM, ze zprávy od BSA 
   na eBay v MercExchange. Tento citát celkem trefně shrnuje problém velkého průmyslu:
  </p>

<quote class="indent"><em>"Technologický produkt se běžně skládá ze stovek nebo tisíců
  patentovaných částí. Je proto nemožně, aby technologické společnosti
  prošetřily každý z existujících patentů a patentů ve schvalovacím řízení, které
  by se mohly týkat nového vynálezu(produktu), i přes veškeré úsilí, které je tomu věnováno. 
  Když se neobjeví, a často se tomu tak i stává, žaloba ohledně porušení patentu do doby, kdy se vypustí nový produkt na trh nebo
  do doby, kdy se příjme nový průmyslový standard, pak již není reálná možnost změny návrhu, aby obcházela příslušný patent. Jelikož se soudní zákaz vznese
  automaticky, jakmile se takové porušení objeví - dokonce i když se nárok vztahuje na bezvýznamnou část produktu - oběť žaloby je nucena zaplatit
  vyděračské finanční odškodnění, aby mohla zachovat svou obchodní činnost. "</em></quote>

<p> Další z pokusů o zabránění nehorázné výši poplatků za licence k patentům představit Tim Frain, ředitel 
  IPR regulačních záležitostí společnosti Nokia, ve své prezentaci ohledně 
  "<a href="http://ec.europa.eu/enterprise/ict/policy/standards/ws08ipr/presentations/43frain_en.pdf">Nejlepších praktik pro FRAND
  </a>." Pan Frain prosazuje systém založený na "Shromáždění Rozumných Podmínek a Přiměřenosti"
  (ART+P).</p>

<p>Základní myšlenka tohoto přístupu je v tom, že pokud každý držitel patentu 
  individuálně vybírá patentové poplatky, které považuje za Spravedlivé, Přiměřené
  a Nediskriminační, mohou tyto poplatky zvýšit cenu konečného výrobku až od 50% a více.
  Takže všichni držitelé patentů by se měli domluvit ex-ante na nejvyšších přípustných nákladech za licencovaní 
  veškerých příslušných patentů. Jako příklad uvedl pan Frain přístup Nokie, která
  tvrdí, že poplatky za poskytnutí licencí pro patentované komunikační technologie pro mobilní
  telefony by neměly přesáhnout 10% ceny zařízení. 
</p>

<p>Oba přístupy se pokoušejí o kontrolu monopolu umožněného patenty tím,  
  že se snaží dobrovolně dojít k dohodě mezi skupinami o nezneužívání
  práv poskytnutých patentovým systémem. 
</p>
<p>Bohužel oba způsoby nevyhovují kriteriu o ne-diskriminaci vůči legitimním 
  obchodním modelům a ART+P přístup obsahuje navíc slabinu v tom, že díky konvergenci[splývání 
  více technologií v jednu - pozn. překl.] obsahuje jedno zařízení více různých technologií
  a tak celkové poplatky za patenty mohou u 'chytrých' telefonů opět dosáhnout oněch 50% i když budou
  náklady jen za GSM patenty omezeny na 10%. Ale i těchto 10% může být značně velkých pro notebooky s UMTS modemy 
   nebo malá embedded zařízení, čili oblasti, ve kterých je běžná marže hluboko pod hranicí 10%.
</p>

<p>Položme si kontroverzní otázku: Je spravedlivé a přiměřené, když
  pronajmutím svého monopolu získají držitelé patentů více než
  průkopnická společnost uvedením nového produktu na trh, s ohledem  na veškerá rizika 
  s tím spojená?
</p>

<h2>Cui bono?</h2>

<p>Takže komu to přináší užitek? Jak bylo vysvětleno dříve, na patenty je nahlíženo jako na směnný obchod. 
  Jejich užitek bývá často vysvětlován na příkladu osamoceného vynálezce s geniální myšlenkou. Bylo by spravedlivé, kdyby tento 
  vynálezce publikoval svůj nápad a pak viděl velkou korporaci, jak s ní přichází na trh rychleji, než by kdy původní
  vynálezce dokázal, bez sebemenší odměny pro vynálezce? Větší lidí souhlasí s tím, že
  by to spravedlivé nebylo. 
</p>

<p>Při neexistenci patentů by si takový vynálezce mohl zvolit mezi přijmutím 
  osudu nebo utajením vynálezu do doby, než by ho dokázal přivést na trh. Patenty
  poskytují dočasný monopol pro vynálezce na oplátku za publikování, díky čemuž může
  vynálezce nalézt investory, založit společnost, dokončit vývoj produktu, přivést ho na trh
  a vychutnat si klidný začátek bez konkurence.
</p>
<p>
Zdá se, že tento způsob fungoval po nějakou dobu relativně dobře. Jenže 
  některé ze základních parametrů se změnily, zatímco patenty se rozšířily do jiných oblastí 
v prakticky nezměněné formě. Toto tvrzení je obzvláště pravdivé v oblasti softwaru, kde patenty
 nehrají procesem svého zveřejnění žádnou smysluplnou roli, čímž znehodnocují svůj úděl 
  ve společnosti a navíc se snižuje čas potřebný k přivedení nových inovací na trh i doba mezi převratnými
  objevy.
  </p>
<p><a href="http://en.wikipedia.org/wiki/Ray_Kurzweil">Raymond
    Kurzweil</a> objevil, že vývoj probíhá exponenciálně už od doby jednobuněčných organismů. 
Za předpokladu, že se musí jednat o všeobecný princip, přišel pan Kurzweil 
    <a href="http://en.wikipedia.org/wiki/Predictions_made_by_Raymond_Kurzweil">s odhady</a>
do budoucna, které se již několikrát ukázaly jako velice přesné. 
Použitím tohoto principu na patenty zjistíme, že ke konstantní době zaručující monopol přísluší
  exponenciálně rostoucí hodnota individuálního patentu. </p>

<p>Cena, kterou lidská společnost platí za udělování patentů 
  <a href="http://en.wikipedia.org/wiki/Exponential_growth">roste 
  exponenciálně</a> od doby vytvoření prvotní patentové dohody. To by vysvětlovalo proč se zdá, že
  náklady na patentový systém neúměrně vzrůstají a zvedají se hlasy volající po reformách, které 
  vedly k nedávnému oznámení 
  "<a href="http://www.ftc.gov/opa/2008/11/ipmarketplace.shtm">Prvního
ze série slyšení o vývoji trhu s intelektuálním vlastnictvím </a>"
 vydanému Federální obchodní komisí Spojených států (FTC).
</p>

<p>Náprava tohoto problému by mohla spočívat v omezení platnosti patentů, 
  v jejich úpravě dle charakteristické situace v odvětví a vyloučení patentovatelnosti
  v odvětvích, kde patent neposkytuje svým zveřejněním žádné významné informace.
</p>
<p>Když došlo na standardy, byl to An Baisheng, náměstek ředitele divize technických regulací pro záležitosti čínského
  ministerstva obchodu, který vznesl otázku přínosu pro veřejný a privátní sektor ve své prezentaci nazvané 
  "<a href="http://ec.europa.eu/enterprise/ict/policy/standards/ws08ipr/presentations/13baisheng_en.pdf">Hledání správné rovnováhy mezi 
  veřejnými a soukromými zájmy v právu "intelektuálního vlastnictví" při standardizaci informačních a komunikačních technologií(
  the Right Balance between Public and Private Interests in IPR in ICT
  Standardization)</a>".</p>

<p>Vezeme-li v úvahu výše zmíněný scénář s osamělým vynálezcem, naskytá se 
  otázka ohledně patentování standardu: Bylo by správné, kdyby náš vynálezce 
  mohl někomu zabránit ve vstupu na trh s vlastní inovací, která spolupracuje s původním vynálezem? 
  Nebo konkrétněji: Měl by patent na psací stroj pokrývat i kopírovací papír, který má své rozměry
 navržené tak, aby mohl být použit v tomto stroji? Většina lidí se shodne na tom, že to zachází až příliš daleko 
</p>

<h2>Možné nápravy</h2>

<h3>1. Interoperabilita převládne nad patenty</h3>

<p>Během debaty ohledně softwarových patentů v Evropské unii zavládl souhlas mezi 
  zástupci malých a středních firem, Svobodného softwaru a velkými podniky zastoupeny společnostmi
  jako IBM nebo Sun Microsystems, že patenty, které omezují nebo zabraňují interoperabilitě, by měly
  být nevymahatelné. 
</p>

<p>V rámci Evropské unie by tento návrh mohl být přednesen na nadcházející debatě ohledně 
Společných Patentů. Na celosvětového úrovni by to měla posoudit WIPO(Světová Organizace 
Intelektuálního Vlastnictví) ve své nadcházející diskuzi o Vývojové agendě.
</p>

<p> Jakmile by se to přijalo, mohly by se tím omezit nejvíce škodlivé jevy
  pro všechny legitimní obchodní modely a došlo by ke zvolení interoperability
  a hospodářské soutěže místo monopolního práva. Vezmeme-li v úvahu neobvykle silnou propojenost 
  v odvětví tohoto trhu, zdá se býti taková volba oprávněnou.
</p>
<h3>2. Upravení politiky Normalizačních institutů</h3>

<p>Za druhé, Normalizační instituty by měly upravit svou patentovou politiku tak, aby 
  zaručovala, že jejich normy je možné použít v každém obchodním modelu. Mnoho zástupců
  z normalizačních institutů na sympoziu namítlo, že nejsou v postavení, kdy by mohli
  určovat patentovou politiku, přitom ale zároveň v 
  <a href="http://www.itu.int/ITU-T/dbase/patent/patent-policy.html"> Společné 
  patentové politice </a> platné pro ITU-T, ITU-R, ISO a IEC uvádějí:
  "<em> Patent plně nebo částečně zahrnutý v doporučení |(nebo) realizačním výstupu musí být přístupný 
	  všem bez zbytečných omezení. </em>
  " Jak tato analýza ukazuje, nynější užití RAND nesplňuje tuto zásadu.
  </p>

  <p>V běžné praxi se dále vyskytuje požadavek, kterým Normalizační instituty 
  ochraňují standardy před potenciální budoucí žalobou ze strany držitelů
  copyrightových práv tím, že instituty vyžadují přidělení copyrightových práv 
  od všech přispěvatelů. Uplatnění podobných opatření pro patenty se zdá býti oprávněné 
   ze stejných důvodů. 
   </p>

   <h3>3. Poskytování možnosti částečné i plné migrace</h3>

   <p>Již existuje mnoho standardu zatížených patenty a i kdyby WIPO
   začalo preferovat obecnou interoperabilitu, trvalo by desetiletí než 
     se to stane místním zákonem. 
     </p>

     <p>Jako přechodné řešení je potřeba vynucovat (F)RAND způsobem, který nediskriminuje
     právoplatné obchodní modely, jak je tomu stále ještě zvykem. Eventuálním 
       řešením by mohlo být podřízení (F)RAND poplatků licenčním výnosům. 
       </p>
       <p>Obchodní modely, které jsou na základě zisku z vlastnictví licencí 
       založené na copyrightu nebo patentech mohou pokračovat v existenci jako doposud. 
       Obchodním modelům, které nezávisí na ziscích z licencí, bude tímto umožněna spolupráce 
      a hospodářská soutěž.  
      </p>
      <p>Podniknutím těchto kroku dojde také k opětovnému sladění organizací ITU-T, ITU-R, ISO a IEC
      se prohlášením své "Společné patentové politiky". </p>

<h3>4. Úprava směrnic zajištující vládní zakázky</h3>

<p>Vlády a mezivládní organizace by měly upravit své směrnice zajišťující zakázky tak, 
aby pořizovaly pouze produkty založené na standardech, které nediskriminují
legitimní obchodní modely. To znamená plné uznání některých normalizačních institutů a jen omezené uznání
institutů, které zatím vhodně neupravily svou patentovou politiku.
</p>

<hr/>

<p><em>PROHLÁŠENÍ: Tato studie byla sepsána z pohledu odborníka v oblasti softwaru. 
	Závěry se mohou plně, částečně nebo se nemusejí vůbec 
	shodovat se závěry platnými i v jiných oblastech než je software. 
</em></p>

  </body>

  <translator> Michael Hrabánek</translator>
</html>
<!--
Local Variables: ***
mode: xml ***
End: ***
-->

