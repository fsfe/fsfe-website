<?xml version="1.0" encoding="UTF-8" ?>

<html>
  <version>1</version>

  <head>
    <title>FSS Evrope -  Šarena laža sa konvertetom formata</title>
  </head>

  <body>
    <h1>Šarena laža sa konverterom formata</h1>

    <p>
      Objavljeno na Heise.de, 16. jula 2007. godine
    </p>

    <p>
Majkrosoft (Microsoft) i njegovi poslovni partneri su predložili konverziju između formata OpenXML, koji se koristi u Majkrosoftovom paketu Office (MS-OOXML), i nezavisnog Open Document Formata (ODF) kao način za rešenje problema nastalih pokušajima softverskog giganta da na tržište progura format koji je u direktnom sukobu sa postojećim Otvorenim standardom. Svaki od Majkrosoftovih partnera - Novel (Novell), Zendros (Xandros), Linspajer (Linspire) i Turbolinuks (Turbolinux) – je u svom ugovoru prihvatio obavezu da radi na pomenutom konverteru formata.
    </p>

    <p>
Baš kao što je Britanski nacionalni arhiv poverovao u mit da će proces arhiviranja biti pouzdaniji ako se koristi MS-OOXML, što je detaljnije analizirano u nedavno objavljenom <a href="/activities/msooxml/msooxml-questions-for-ms.sr.html">članku</a> na portalu BBC Technology, tako su i uticajne grupacije poput Gartnera u potpunosti nasele na priču o konverteru.
    </p>

    <p>
Evo o čemu se radi: kada bi pomenuti konverteri bili zaista u stanju da obave ono što se tvrdi da treba da obave, bili bi apsolutno nepotrebni.
    </p>

    <p>
U vreme početka rada na standardizaciji formata ODF Majkrosoft je dobio poziv da učestvuje, ali je izabrao da ostane po strani. Mada mnogi i danas uporno mole Majkrosoft da se angažuje na izradi globalnog standarda, on ne učestvuje aktivno - idejama i predlozima - u izradi formata ODF koji uživa podršku većeg broj kompanija.
    </p>

    <p>
Umesto toga, Majkrosoft se usredsredio na svoj format MS-OOXML, za koji tvrdi da je tehnološki nadmoćan i da nudi širi spektar mogućnosti. Međutim, ako je tvrdnja o tehnološkoj nadmoći  Majkrosoftovog formata istinita, kako je uopšte moguće u potpunosti konvertovati jedan format u drugi?
    </p>

    <p>
Iz Majkrosofta uporno tvrde da je prelazak na MS-OOXML jedini način da ponude sve mogućnosti svog kancelarijskog paketa Office, iako kažu da bi inače bez problema mogli da u svoj paket ugrade podršku za ODF. Ali, ako sam Majkrosoft nije u stanju da kompletnu internu strukturu svog formata predstavi putem ODF-a, kako tek onda možemo očekivati da se to postigne korišćenjem nezavisnog programa za konverziju?
    </p>

    <p>
Odgovor na oba prethodna pitanja mora biti negativan, s obzirom na to da dve stvari ne mogu istovremeno biti i iste i različite.
    </p>

    <p>
Kada bi oba formata zaista mogli da predstave identične strukture podataka, razloga za postojanje formata MS-OOXML više ne bi bilo. I Majkrosoft bi izgubio opravdanje zašto ne koristi ODF u svom paketu Office.
    </p>

    <p>
Dakle, Majkrosoft je bio prisiljen da doda neke specifične mogućnosti kako bi pomenuta dva formata predstavljali različite skupove funkcija i podataka. To praktično znači da nikada neće biti moguće izvršiti potpunu konverziju jednog formata u drugi.
    </p>

    <p>
Priča o konverterima je, dakle, prazna priča. U pitanju je šarena laža.
    </p>

    <p>
Ako korisnici formata MS-OOXML budu koristili specifične funkcije koje Majkrosoft nudi, naći će se u situaciji da ne mogu da promene ni proizvođača programa niti sam program, baš kao da Otvoreni standard ili konverter nikada nisu ni postojali.     
    </p>

    <p>
Da bi mogli da iskoriste makar neke od prednosti koje nudi Otvoreni standard, korisnici  MS-OOXML-a bi morali da izbegavaju sve specifične funkcije i mogućnosti koje je Majkrosoft ugradio, i da ostanu u okvirima postojeće funkcionalnosti konvertera.
    </p>

    <p>
Ali kako korisnik može da zna koje su funkcije specifične za Majkrosoftov proizvod?
    </p>

    <p>
 Majkrosoftov Office nema na svojoj dugmadi poruke upozorenja, niti opciju koja kaže “koristi isključivo funkcije kompatibilne sa formatom ODF”. U stvari, uopšte nema ugrađenu podršku za Open Document Format, s obzirom na to da je Majkrosoft više zainteresovan da spreči korisnike da napuste njegov program nego da učestvuje u tržišnoj utakmici.
    </p>

    <p>
Jedini efikasan način da korisnici Majkrosoftovog Officea izbegnu zavisnost od jednog proizvođača softvera jeste da sve svoje dokumente čuvaju u formatu ODF, uz pomoć <a href="http://www.sun.com/software/star/openoffice/">dodatka</a> za paket Office.
    </p>

    <p>
Drugim rečima, jedini način da se izbegne zavisnost od formata MS-OOXML jeste da se ovaj zaobilazi u širokom luku. Jer, uprkos svemu što Majkrosoft i njegovi partneri imaju da kažu, konverteri učvršćuju zavisnost od jednog programa umesto da je eliminišu.
    </p>

    <p>
Još pitanja koje treba postaviti se <a href="/activities/msooxml/msooxml-questions.sr.html">nalazi na internetu</a>.
    </p>
  </body>

</html>
<!--
Local Variables: ***
mode: xml ***
End: ***
-->
