<?xml version="1.0" encoding="UTF-8"?>

<html>
  <version>1</version>

	<head>
		<title>
			Vastuskiri Elektroonilise Hääletamise Komisjonile
		</title>
	</head>
	<body>
		<h1>Vastuskiri Elektroonilise Hääletamise Komisjonile</h1>

		<p>Lugupeetud Hr Martens</p>

		<p>Teema: <strong>Interneti-hääletus Eesti valimistel: tagasiside Teie vastusele</strong></p>

		<p>
			Täname Teid 19. augustil 2013 saadetud vastuse eest meie pöördumisele Interneti-hääletuse tuvalisuse ja vabaduse teemadel. Teie vastus aitas meil valimiskomisjoni seisukohti paremini mõista ning leevendas nii mõndagi muret. Oli tore näha, et meie seisukohad on mitmetes küsimustes vähemalt eesmärkide tasandil sarnased. Selgitame järgnevalt põhjuseid, miks oleme mõnes küsimuses endiselt eriarvamusel ning toome välja vastuse elemendid, mida tunnustada soovime.
		</p>
		
		<p><strong>Serveritarkvara litsentsivalikust</strong></p>

		<p>
			Mõistame, et Eesti Interneti-hääletuse serveritarkvara lähtekoodi avaldamise eesmärgiks oli võimaldada koodiga tutvumist ning koodi avalikku kontrolli, ent me ei näe, et see peaks tingima CC-BY-NC-ND litsentsi kasutamise tarkvara avaldamisel. Kõik vaba tarkvara litsentsid (mille hulka CC-BY-NC-ND ei kuulu) on eesmärkideks igati kohased: vaba tarkvara litsentsid garanteerivad kasutajatele küll õiguse muudetud versioone ja muudatusi jagada, ent ei kohusta valimiskomisjoni neid muudatusi mingil moel rakendama ega enda hallatavasse versiooni inkorporeerima.
		</p>
		<p>
			CC-BY-NC-ND litsents on meie hinnangul taotletava eesmärgiga vastuolus. Kuigi oma 19. augusti kirjas väitsite, et CC-BY-NC-ND litsents ei piira tagasisidet ega koodipaikade pakkumise võimalust, siis meie hinnangul on väide tõene vaid osaliselt: nimelt ei piira CC-BY-NC-ND litsents koodipaikade pakkumist Vabariigi Valimiskomisjonile, küll aga piirab CC-BY-NC-ND litsents koodipaikade kui tuletatud teoste avaldamist Vabariigi Valimiskomisjoni eelneva heakskiiduta.
		</p>
		<p>
			Nõue, et teadlased, testijad ja muud huvilised, kes arvavad, et on leidnud tarkvaras mõne probleemi ja soovivad sellele lahendust pakkuda, paiga avaldamiseks enda valitud kanalis (mis on avaliku arutelu ja konstruktiivse kriitika eelduseks) iga kord eelnevalt VVK loa peaksid küsima, ei aita kuidagi kaasa serveritarkvara avalikule kontrollile ega avalikule diskussioonile selle turvalisuse üle.
		</p>
		<p>
			Mistõttu leiame lisaks juba meie 26. juuli kirjas esitatud põhjendustele endiselt, et CC-BY-NC-ND litsents on serveritarkvara lähtekoodi avaldamiseks ebasobiv, ning soovitame serveritarkvara avaldada mõne vaba tarkvara litsentsi alusel.
		</p>

		<p><strong>Klienttarkvara lähtekoodi avaldamisest</strong></p>

		<p>
			Kuigi lähtekoodi olemasolul on tarkvara muutmine lihtsam kui selle puudumisel, räägib teie 19. augusti kirjas esitatud argument pigem lähtekoodi avalikustamise poolt kui vastu. 
		</p>
		<p>
			Nimelt on lähtekoodi salajasuse korral oluliselt tõenäolisem, et klienttarkvara mõistmiseks või muutmiseks vajaliku aja investeerib ebaseaduslike motiividega isik, kellel on huvi hääletustulemustega manipuleerida, kui et sama aja investeerib isik, kes soovib veenduda, et klienttarkvara teeb seda, mida ta tegema peaks, ega sisalda turvaauke.
		</p>
		<p>
			Kuna heatahtlikud vabatahtlikest huvilised suure nõutava investeeringu tõttu tõenäoliselt koodiga ei tutvu, siis jäävad tarkvaras leiduvad turvaaugud pahatahtlike kavatsustega isikute avastada ning sellisel juhul on igati tõenäoline, et avastatud turvaauke kasutatakse valimiste ründamiseks, mitte ei teavitata neist Vabariigi Valimiskomisjoni. Turvalisus läbi ebaselguse (<em>security through obscurity</em>) pole hea turvapraktika.
		</p>
		<p>
			Mistõttu soovitame lisaks juba meie 26. juuli kirjas esitatud põhjendustele tungivalt mõelda klienttarkvara lähtekoodi avaldamisele vaba tarkvarana.
		</p>

		<p><strong>Positiivsed arengud</strong></p>

		<p>
			Oleme väga rõõmsad, et elektroonilise hääletamise süsteemi lisandub kontrollmehhanism hääle kohalejõudmise kontrollimiseks. Kuigi me pole kindlad, et see on piisav, on tegu vajaliku mehhanismiga, mille lisandumine on igati teretulnud. Me kavatseme jälgida kontrollmehhanismi tööd kohalike valimiste ajal ning edastada tähelepanekud võimalike parenduste osas pärast valimisi.
		</p>
		<p>
			Lisaks tervitame plaani avaldada valimisserveritesse operatsioonisüsteemi paigaldamise juhend ning ootame huviga selle avaldamist, mis on meie hinnangul väga positiivne samm suurema läbipaistvuse suunas.
		</p>
		
		<p><strong>Lõpetuseks</strong></p>

		<p>
			Loodame, et koostööd tehes on positiivsete arengute alla võimalik kunagi liigitada ka klienttarkvara lähtekoodi avaldamine ning serveritarkvara avaldamine vaba tarkvara litsentsi alusel.
		</p>
		<p>
			Kui Teil on käsitletud teemade osas küsimusi, siis oleme igati valmis oma seisukohti täpsutama. Ootame Teie vastust käesolevale kirjale kuu aja jooksul elektronposti aadressile repentinus@fsfe.org.
		</p>
		
		<p>
			Lugupidamisega teie<br />
			Heiki Ojasild<br />
			Fellowship Representative<br />
		</p>
	</body>
</html>
