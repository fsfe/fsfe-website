<?xml version="1.0" encoding="UTF-8" ?>

<html>
  <version>1</version>

  <head>
    <title>
      Brevetti software: un appello agli europarlamentari italiani contro la direttiva
    </title>
  </head>

<body>


<h1>Brevetti software: un appello agli europarlamentari italiani contro la direttiva</h1>

<p>
  Un appello per la difesa della competitività sul mercato tecnologico
  europeo e contro i <a href="/activities/swpat/swpat.html">brevetti sul
  software</a>. Lo firmano Free Software Foundation Europe, Associazione
  Software Libero, Italian Linux Society e Media Innovation Unit - Firenze
  Tecnologia, raccogliendo le adesioni dei Linux User Group e delle associazioni
  sensibili all'argomento.
</p>

<p>
  Il testo, disponibile all'indirizzo

  <a href="/activities/swpat/letter-20050511-it-mep.pdf">https://fsfe.org/activities/swpat/appello-it-mep.pdf</a>

  verrà sottoposto all'attenzione di tutti gli eletti italiani al
  Parlamento Europeo e dei ministri Lucio Stanca (innovazione tecnologica),
  Claudio Scajola (attività produttive), Mario Landolfi (comunicazioni),
  Letizia Moratti (università e ricerca scientifica e tecnologica) e
  Giorgio La Malfa (politiche comunitarie).
</p>

<p>
  Il documento è un'approfondita presentazione dei motivi per cui
  l'estensione della brevettabilità anche alle idee astratte (software e
  metodi commerciali in primis), così come vuole la direttiva europea
  adottata lo scorso 7 maggio, andrà a ledere il tessuto su cui si giocano
  concorrenza e progresso tecnologico nel vecchio continente. Un appello
  sollecito e dettagliato, dunque, quello proposto dalle realtà
  firmatarie, perché i rappresentanti italiani nelle istituzioni europee
  prendano una posizione di chiara contrarietà all'attuale tendenza
  legislativa comunitaria.
</p>

<p>
  E per dare maggiore spessore alla richiesta, a corredo del testo vengono
  riportati «Approfondimenti e riferimenti» attraverso cui sono illustrate
  debolezze e mancanza di fondamenti della scelta per i brevetti software,
  i quali vanno «ad unico beneficio di poche grandi aziende, perlopiù non
  europee; adottare [la direttiva] significa mortificare, forse per
  sempre, le prospettive di sviluppo autonomo dell'Europa nel settore
  informatico».
</p>


<h2>I Firmatari</h2>

<ul>

  <li>
  <a href="http://www.softwarelibero.it/">Associazione Software Libero</a><br />
  L'Associazione Software Libero è un'entità legale senza scopo di lucro
  che ha come obiettivi principali la diffusione del software libero in
  Italia ed una corretta informazione sull'argomento.
  </li>

  <li>
  <a href="/">Free Software Foundation Europe</a><br />
  La FSF Europe, attiva dal 10 Marzo 2001, supporta a livello europeo il
  software libero in tutti i suoi aspetti e in modo particolare il
  Progetto GNU.
  </li>

  <li>
  <a href="http://www.linux.it/">Italian Linux Society</a><br />
  Italian Linux Society è un associazione no profit che si occupa di
  favorire progetti relativi allo sviluppo di GNU/Linux e del Software
  Libero in Italia. Nonché di favorire il coordinamento tra i vari gruppi
  di utenti Linux.
  </li>

  <li>
  <a href="http://www.miu-ft.org/">Media Innovation Unit - Firenze Tecnologia</a><br />
  MIU-FT è l'unità di Firenze Tecnologia  (azienda speciale della Camera
  di  Commercio di Firenze  per l'Innovazione Tecnologica) dedicata alla
  ricerca, sviluppo e  promozione di Software  Libero, Contenuti Aperti,
  Reti Decentralizzate e Nuovi Media.
  </li>

</ul>

  </body>
</html>
