<?xml version="1.0" encoding="UTF-8"?>
<html>
  <version>1</version>

  <head>
    <title> La bufala del convertitore</title>
  </head>

  <body>
    <h1>La bufala del convertitore</h1>

    <p>
      Pubblicato originariamente su Heise.de, 16 luglio 2007.
    </p>

    <p>
      La conversione tra il formato Office OpenXML di Microsoft (MS-OOXML) e l'indipendente
      Open Document Format (ODF) è stata proposta da
      Microsoft e dalle sue associate come una soluzione ai problemi causati dagli
      sforzi di Microsoft per spingere nel mercato un formato in conflitto con
      l'esistente Standard Aperto. I partner commerciali di Microsoft come Novell,
      Xandros, Linspire e Turbolinux si sono impegnati tutti a lavorare sul
      convertitore negli accordi individuali che hanno firmato.
    </p>

    <p>
      Proprio come gli Archivi Nazionali inglesi hanno creduto al mito delle migliori
      capacità d'archiviazione di MS-OOXML, fatto che è stato analizzato più approfonditamente in seguito
      in questo <a href="msooxml-questions-for-ms.html">articolo</a> nelle notizie di Tecnologia
      della BBC, gruppi influenti come Gartner si sono bevuti completamente
      l'affermazione sul convertitore.
    </p>

    <p>
      Ecco il problema: se questi convertitori fossero davvero capaci di fare quello che
      promettono, sarebbero inutili.
    </p>

    <p>
      Quando iniziò lo sforzo di standardizzazione intorno all'Open Document Format (ODF),
      Microsoft fu invitata a partecipare, e scelse di restare in silenzio.
      Sebbene alcuni la implorino ancora oggi di unirsi allo sforzo globale di
      standardizzazione, Microsoft non da' il suo contributo di idee e suggerimenti
      ai vari distributori Open Document Format. 
    </p>

    <p>
      Invece Microsoft si concentra su MS-OOXML, che promuove sulla base di una presunta superiorità tecnica 
      e una più ampia gamma di funzioni. Ma se le affermazioni di Microsoft sulla superiorità tecnica di MS-OOXML
      rispetto a ODF sono vere, come potrebbero essere perfettamente convertiti l'uno nell'altro?
    </p>

    <p>
      Microsoft sostiene che sebbene sarebbe stato facile supportare in modo nativo
      l'Open Document Format (ODF), ha dovuto passare a MS-OOXML perché questo era l'unico
      modo per offrire tutte le funzionalità della sua suite da ufficio. Ma se la stessa Microsoft
      non è capace di rappresentare le strutture di dati interne all'Open Document Format (ODF) nella propria
      suite da ufficio, come potrebbe un programma esterno di conversione per MS-OOXML assolvere questo compito?
    </p>

    <p>
      La risposta a entrambe le domande è che non è possibile, perché due
      cose non possono essere uguali e diverse contemporaneamente.
    </p>

    <p>
      Se i due formati potessero realmente rappresentare gli stessi dati esatti, non ci
      sarebbe motivo per MS-OOXML di esistere. E Microsoft non avrebbe più una scusa
      per non usare ODF nativamente nei suoi programmi da ufficio.
    </p>

    <p>
      Quindi Microsoft ha dovuto aggiungere ulteriori funzionalità per far sì che entrambi i formati
      rappresentassero serie diverse di dati e funzioni. Questo significa che non sarà mai possibile
      convertire tutti i documenti da un formato all'altro.
    </p>

    <p>
      La promessa dei convertitori è una vuota speranza. È una bufala.
    </p>

    <p>
      Se gli utenti di MS-OOXML utilizzano le funzioni specifiche di Microsoft, si
      ritroveranno bloccati in una dipendenza dall'azienda e dal prodotto tale che sarà come
      se non esistesse alcuno Standard Aperto o convertitore.     
    </p>

    <p>
      Per ottenere almeno alcuni dei vantaggi degli Standard Aperti, gli utenti di
      MS-OOXML dovrebbero evitare di usare alcune delle funzioni specifiche di Microsoft,
      e restare nel campo delle esistenti funzionalità del convertitore.
    </p>

    <p>
      Ma come può un utente sapere quale funzione è specifica di Microsoft?
    </p>

    <p>
      Microsoft Office non ha etichette di avvertimento tra i suoi pulsanti e non ha
      un'impostazione "usa solo le funzioni conformi a ODF". In realtà, nemmeno
      supporta l'Open Document Format in modo nativo, perché Microsoft ha più
      interesse a controllare il mercato piuttosto che a favorire la concorrenza.
    </p>

    <p>
      L'unico modo efficace per gli utenti di Microsoft Office di evitare questo
      blocco nella dipendenza da un singolo venditore sarebbe salvare tutti i loro
      documenti nell'Open Document Format (ODF) tramite il plugin ODF per Microsoft.
    </p>

    <p>
      In altre parole: l'unico modo per non restare bloccati nel formato MS-OOXML è starne
      lontano. Perché non importa quel che Microsoft e i suoi partner commerciali
      affermano, i convertitori promuovono la dipendenza, non la evitano.
    </p>

    <p>
      Altre domande che dovreste farvi <a href="msooxml-questions.html">sono online</a>.
    </p>
    
    <h2>Letture per approfondimenti</h2>

    <ul>
      <li><a href="/activities/msooxml/msooxml-interoperability.html">I problemi di interoperabilità di MS-OOXML</a></li>
      <li><a href="/activities/msooxml/msooxml-idiosyncrasies.html">DIS-29500: disapprovato prima dell'uso?</a></li>
      <li><a href="/activities/msooxml/msooxml-converter-hoax.html">La bufala del convertitore</a></li>
      <li><a href="/activities/msooxml/msooxml-questions-for-ms.html">Domande a Microsoft sui formati aperti</a></li>
    </ul>

  </body>

  <translator>Federico Bruni e Giacomo Poderi</translator>
</html>
<!--
Local Variables: ***
mode: xml ***
End: ***
-->
