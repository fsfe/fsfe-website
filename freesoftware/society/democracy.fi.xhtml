<?xml version="1.0" encoding="UTF-8" ?>

<html>
  <head>
    <title>Demokratia ja vapaat ohjelmistot</title>
  </head>
  <body id="article">
    <p id="category">
      <a href="/freesoftware/freesoftware.html">Vapaat ohjelmistot</a>
    </p>

    <h1>Demokratia tarvitsee vapaita ohjelmistoja</h1>

    <p>
      Teknologian kehitys on aina vaikuttanut yhteiskuntamme kehitykseen. Luku- ja 
      kirjoitustaito, laskuoppi, maanviljely, kirjapaino ja radio ovat kaikki esimerkkejä 
      kehityksestä joka muutti tapaamme käydä kauppaa, tehdä taidetta ja tieteellistä 
      tutkimusta. Tärkein yhteiskuntaamme vaikuttava teknologia 2000-luvulla on 
      tietokoneidemme ohjelmistot. Free Software Foundation Europe (FSFE) pyrkii 
      varmistamaan, että yhteiskuntamme kansalaiset voivat muokata tätä teknologiaa 
      mielensä mukaan.
    </p>

    <p>
      Nykypäivänä on mahdotonta kuvitella elämää ilman ohjelmistoja. Enemmistö meistä ei 
      pysty viettämään päivääkään käyttämättä niitä. Ihmiset käyttävät ohjelmistoja 
      työssään, kannettavilla tietokoneillaan sekä kännyköissään. Ohjelmistoja löytyy 
      kuitenkin myös vähemmän itsestään selvistä paikoista kuten junista, autoista, 
      televisioista, pesukoneista, jääkaapeista ja monista muista laitteista. Mikään 
      näistä ei toimisi ilman ohjelmistoja. Ilman ohjelmistoja me emme voisi lähettää 
      sähköpostia, soittaa puheluita, tehdä ostoksia tai matkustaa siten kuten olemme 
      tottuneet. Ohjelmistot ovat yhteiskuntamme keskeisiä työkaluja.
    </p>

    <p>
      Kun muut hallitsevat meille niinkin tärkeitä työkaluja kuin ohjelmistoja, he voivat 
      vaikuttaa suuresti tekemisiimme. Se, joka hallitsee hakukonetta jota käytämme,  
      määrittää mitä löydämme. Sillä, joka käsittelee sähköpostejamme, on tilaisuus 
      sensuroida meitä. Suoraan sanoen, kommunikointipalvelun hallinta tuo mukanaan kyvyn 
      päättää kuka voi kommunikoida kenenkin kanssa ja mistä aiheesta. Samalla tavalla 
      sillä, joka päättää miten ohjelmistot toimivat, on suuri valta siihen miten me 
      elämme ja teemme töitä.
    </p>

    <p> 
      Nykyaikaisissa demokratioissa valta on jaettu osiin. Me jaamme lain säätämisvallan, 
      sen täytäntöönpanovallan sekä tuomiovallan eri instituutioille. Myös vastuu on 
      jaettu eri tasoisten toimivaltojen kesken kuten keskushallinnolle, aluehallinnolle 
      ja paikallishallinnolle. Lehdistönvapauden tärkein tehtävä on varjella meitä 
      tietomonopolin synnyltä, jossa liikaa valtaa keskitettyy liian harvojen käsiin. 
      Toimivan demokratian hyvänä puolena on se, että voi turvallisin mielin antaa minkä 
      tahansa viran pahimmalle vastustajalleen.
    </p>

    <p>
      Demokratian kannalta olisi erittäin vaarallista jos niinkin tärkeää sosiaalista 
      instrumenttia kuin ohjelmistoja hallitsisi vain pieni ryhmä. Meidän tapamme 
      kommunikoida ei ole ainoa ohjelmistoista riippuvainen asia vaan myös suurin osa koko 
      yhteiskuntamme infrastruktuurista riippuu niistä. FSFE haluaa ajaa tietokoneiden 
      käyttäjien etuja ja antaa ohjelmistojen tulevaisuuden hallinnan kaikkien käsiin. 
      Yhteiskunnalla ei ole varaa olla riippuvainen yksityisistä voitontavoittelijoista 
      kun kyse on niinkin tärkeistä työkaluista kuin ohjelmistoista.
    </p>

    <p>
      Yhteiskuntamme täytyy varmistaa, että jokaisella on tilaisuus muokata ohjelmistoja 
      itselleen sopivaksi. Tämä vaatii sen, että voimme vapaasti käyttää ohjelmistoja 
      mihin tarkoitukseen hyvänsä, tutkia miten ne toimivat, jakaa niitä toisten ihmisten 
      kanssa ja parannella niitä.
    </p>

    <ul>
      <li>
        <strong>Käyttö:</strong> Vapaus käyttää ohjelmistoja mihin tarkoitukseen tahansa 
        vähentää syrjintää ja varmistaa kaikille tasa-arvoisen mahdollisuuden olla osa 
        yhteiskuntaa.
      </li>

      <li>
        <strong>Tutkimus:</strong> Vapaus tutkia ohjelmistojen rakennetta on äärimmäisen 
        tärkeä, jotta voimme ymmärtää miten nämä tärkeät työkalut toimivat.
      </li>

      <li>
        <strong>Jako:</strong> Vapaus jakaa ohjelmistoja takaa sen, että voimme auttaa 
        toisiamme jakamalla käyttämiämme ohjelmistoja keskenämme.
      </li>

      <li>
        <strong>Kehitys:</strong> Lopuksi, yhteiskunnalla täytyy olla vapaus muuttaa 
        käyttämiään työkaluja kehittääkseen niitä ja muokatakseen niitä tarpeisiinsa 
        sopiviksi.
      </li>
    </ul>

    <p>
      Ohjelmistot, jotka antavat käyttäjälleen nämä neljä vapautta, ovat vapaita 
      ohjelmistoja.
    </p>

    <p>
      Demokraattinen yhteiskunta tarvitsee vakaan perustan. Yksi sen kulmakivistä on 
      vapaat ohjelmistot.
    </p>

  </body>

  <timestamp>$Date: 2010-04-23 15:56:18 +0100 (Mon, 23 May 2010) $ $Author: Matthias Kirschner$</timestamp>
  <author id="kirschner" />
  <date>
    <original content="2010-04-23" />
  </date>
</html>

