<?xml version="1.0" encoding="UTF-8"?>
<html>
  <version>1</version>

  <head>
    <title>Domande a Microsoft sui formati aperti</title>
  </head>

  <body>

    <h1>Domande a Microsoft sui formati aperti</h1>

    <p>
      Pubblicato originariamente sul sito della BBC, l'11 luglio 2007.
    </p>

    <p>
      Dopo che Microsoft ha annunciato di voler collaborare con gli Archivi Nazionali inglesi
      per aiutarli ad aprire i vecchi formati dei documenti digitali, Georg Greve e Joachim Jakobs,
      della Free Software Foundation Europe, discutono le motivazioni del gigante statunitense.
    </p>

    <p> 
      Gli utenti di oggi guidano lo sviluppo tecnologico di domani. Questa idea appartiene al senso
      comune.
    </p>

    <p> 
      Ma quando gli stessi clienti prima pagano la stessa azienda per creare un problema
      e poi la pagano di nuovo per risolvere quel problema, la maggior parte delle persone 
      si aspetterebbe che il cliente non sia soddisfatto. Al contrario, almeno
      alcuni sembrano contenti.
    </p>

    <p> 
      Il problema: Microsoft domina il mercato desktop e il mercato del software da ufficio
      con una percentuale superiore al 90%. Ogni documento memorizzato nei suoi formati binari
      proprietari e soprattutto ogni documento condiviso tra più persone rafforza il monopolio e
      danneggia la concorrenza, l'economia e la società nel suo complesso.
    </p>

    <p>
      Più ampio è l'uso di questi formati, più forte è l'effetto di rete che costringe gli altri
      nella stessa dipendenza - proprio come è successo agli Archivi Nazionali inglesi.
    </p>
     
    <p>
      Il fatto: Microsoft ha chiesto agli Archivi Nazionali inglesi di investire
      in una soluzione che garantisse accesso ai loro dati immagazzinati
      in formati obsoleti.
    </p>

    <p>
      Proprio la scorsa settimana BBC News ha realizzato un servizio su Gordon Frazer, amministratore
      delegato di Microsoft Inghilterra, che ha espresso la preoccupazione che gli utenti possano perdere
      i propri dati: "Se non viene fatto un maggior lavoro per assicurare che i formati obsoleti possano essere
      letti e modificati in futuro, ci troveremo di fronte a un buco nero digitale."
    </p>

    <h3>Affermazione onesta</h3>

    <p>
      Questa è un'affermazione sorprendentemente onesta da parte di un'azienda che è il
      il più grande fornitore al mondo di formati obsoleti incompatibili e privi di documentazione.
    </p>
    
    <p>
      Apparentemente, la migliore soluzione che Microsoft può offrire è "emulare" le vecchie
      versioni di Windows all'interno dell'attuale versione di Windows Vista.
    </p>

    <p>
      Alcune biblioteche e musei potrebbero davvero voler dare un'idea degli
      anni precedenti dell'informatica, e non tutti potrebbero voler offrire
      l'esperienza pienamente autentica di utilizzare il vecchio hardware per cogliere
      l'originale "spirito" dei tempi andati.
    </p>

    <p>
      Ma gli Archivi Nazionali inglesi sono un museo primariamente dedicato a
      preservare l'esperienza originale di età e tecnologie del lontano passato? Oppure
      la loro missione è archiviare la conoscenza, i pensieri e le idee delle
      generazioni che noi formiamo?
    </p>

    <p>
      Il grande pubblico potrebbe non voler leggere Cesare dal manoscritto di un
      particolare scriba sulle originali tavolette d'argilla o sulla pergamena.
    </p>

    <p>
      Basterebbero le immagini di queste, anche se gran parte delle persone
      preferirebbe una trascrizione su carta o sullo schermo.
    </p>

    <h3>Una buona traduzione</h3>

    <p>
      Ancora più persone sarebbero soddisfatte con una buona traduzione. I
      formati dei file sono l'equivalente della trascrizione, essi codificano lo
      scritto originale in una nuova forma per il suo immagazzinamento.
    </p>

    <p>
      Questa idea non è nuova. L'uomo ha sempre cercato di preservare la conoscenza,
      come è documentato dalle tavolette d'argilla, dai manoscritti e dai dipinti nelle grotte
      del lontano passato.
    </p>

    <p>
      Ma mentre il mezzo di archiviazione può durare un tempo lunghissimo, qualche volta
      il significato si perde perché si perde la chiave per capire l'informazione.
    </p>

    <p>
      In termini moderni: non conosciamo più il codice usato nei dipinti delle caverne.
    </p>

    <p>
      L'informazione digitale potrebbe essere potenzialmente immagazzinata senza perdita di qualità
      per molti anni a venire.
    </p>


    <p>
      Ma se non conosciamo la codifica, i nostri documenti diventeranno una
      serie senza significato di zeri e di uno per le future generazioni, proprio come
      i dipinti rupestri sono troppo spesso per noi pezzi di colore sulla pietra privi di significato.
    </p>

    <p>
      Il modo migliore per preservare la codifica è diffonderla il più possibile,
      renderla un bene pubblico che sia salvaguardato con la stessa o maggiore
      diligenza della stessa informazione codificata.
    </p>

    <p>
      Attualmente c'è solo un'azienda che sa esattamente come
      ha implementato i suoi vecchi formati proprietari.
    </p>

    <p>
      Se Microsoft avesse usato gli standard aperti dal momento in cui fu fondata nel
      1975, questo problema non esisterebbe.
    </p>

    <p>
      In effetti, coloro che usano GNOME Office, Koffice o OpenOffice.org non avrebbero
      problemi a leggere i documenti scritti dagli utilizzatori di Microsoft (MS) Office.
    </p>

    <p>
      Allo stato attuale delle cose, la stabilità della codifica dipende completamente dalla futura
      esistenza e dal comportamento di una azienda.
    </p>

    <p>
      Grazie alla cooperazione di molte imprese che si trovano in forte concorrenza, ma che
      comprendono la necessità di preservare la codifica, esiste uno Standard Aperto per i documenti
      da ufficio: l' "OpenDocument format" (ODF), che è mantenuto e sviluppato da OASIS, un'organizzazione
      internazionale di standardizzazione nel campo del commercio elettronico,
      ed è stato certificato dall'Organizzazione Internazionale per le
      Standardizzazioni (ISO).
    </p>

    <h3>Seri dubbi</h3>

    <p>
      Microsoft sostiene di avere il proprio formato aperto, chiamato MS-OOXML. Ma ci sono
      seri dubbi sul fatto che MS-OOXML possa essere considerato uno Standard Aperto:
      Come una bambola russa, contiene un certo numero di formati obsoleti come "Word95" o
      "Word6", che non sono pubblici e possono essere implementati solo da Microsoft.
    </p>

    <p>
      Un'altra questione è il fatto che OOXML può essere soggetto a rivendicazioni brevettuali.
      In definitiva, lo sviluppo del formato dipende completamente dalla futura esistenza di
      un'azienda. Possiamo scommettere il nostro futuro sul fatto che Microsoft possa esistere fino al 4007?
    </p>

    <p>
      L'impatto dei doppi standard è stato recentemente spiegato da Open Forum Europe,
      un'associazione di imprese con membri come Fujitsu Siemens, Hewlett Packard, IBM, Intel, Novell e Sun.
    </p>

    <p>
      La loro conclusione è stata appoggiare l'ODF: "Standard Aperti multipli nel campo
      dell'Interoperabilità sono sgraditi, costosi e inattuabili sia per gli utenti che per i
      fornitori, e saranno rifiutati dal mercato."
    </p>

    <p>
      Il pubblico deve capire: Finché solo Microsoft può scrivere
      software che sarà capace di fare un uso completo del
      predominante formato di file da ufficio, Microsoft rimarrà il venditore
      predominante per mancanza di alternative e concorrenza.
    </p>

    <p>
      Per rendere MS-OOXML il formato di file predominante, Microsoft sta ora
      chiedendo l'approvazione del suo formato attraverso l'ISO, contando sul suo
      predominio del mercato e sugli sforzi globali di lobbying per costringere un numero
      sufficiente di enti nazionali di standardizzazione ad approvare MS-OOXML in sede OSI.
    </p>


    <p>
      Abbiamo posto sei domande cui vogliamo che Microsoft risponda - ma la più
      importante è questa: Perché Microsoft ha rifiutato e rifiuta di partecipare all'esistente
      sforzo di standardizzazione?
    </p>
    
    <h2>Letture per approfondimenti</h2>

    <ul>
      <li><a href="/activities/msooxml/msooxml-interoperability.html">I problemi di interoperabilità di MS-OOXML</a></li>
      <li><a href="/activities/msooxml/msooxml-idiosyncrasies.html">DIS-29500: disapprovato prima dell'uso?</a></li>
      <li><a href="/activities/msooxml/msooxml-converter-hoax.html">La bufala del convertitore</a></li>
      <li><a href="/activities/msooxml/msooxml-questions-for-ms.html">Domande a Microsoft sui formati aperti</a></li>
    </ul>

  </body>

  <translator>Federico Bruni</translator>
</html>
<!--
Local Variables: ***
mode: xml ***
End: ***
-->
