<?xml version="1.0" encoding="UTF-8" ?>

<html>
  <head>
    <title>
     Χρόνια πολλά GNU! - Το FSFE Τιμά τα 25α Γενέθλια του Έργου GNU!
    </title>
  </head>

<body>

<h1>
    Χρόνια πολλά GNU! - Το FSFE Τιμά τα 25α Γενέθλια του Έργου GNU!
</h1>

<p> Η σημερινή ημέρα σημειώνει την εικοστή πέμπτη επέτειο της αρχικής ανακοίνωσης
του <a href="http://www.gnu.org">Έργου GNU</a>, μιας πρωτοπόρας πρωτοβουλίας για
την ανάπτυξη ενός λειτουργικού συστήματος που δίνει στους χρήστες την ελευθερία
να το τροποποιήσουν και να δημοσιεύσουν τις τροποποιημένες εκδόσεις, ατομικά ή
συνεργαζόμενοι. Το Ευρωπαϊκό Ίδρυμα Ελεύθερου Λογισμικού (Free Software Foundation
Europe, FSFE) επιδοκιμάζει τα ουσιαστικά επιτεύγματα της πρώτης εικοσιπενταετίας
του GNU και ελπίζει να προωθήσει τον κοινό στόχο των μελών του Έργου να διευκολύνουν
τις ελευθερίες στο λογισμικό.</p>

<p>27 Σεπτεμβρίου 2008 -- Σαν σήμερα πριν από 25 χρόνια, το Έργο GNU ξεκίνησε
από τον Richard M. Stallman με στόχο να δημιουργηθεί ένα πλήρες λειτουργικό
σύστημα το οποίο οποιοσδήποτε θα ήταν ελεύθερος να χρησιμοποιεί, να μελετάει,
να μοιράζεται και να βελτιώνει. Αυτές οι ελευθερίες εκχωρούν σε όλους τους
χρήστες την ανεξαρτησία και την ευελιξία να χρησιμοποιούν τον υπολογιστή τους
για οποιονδήποτε σκοπό, χωρίς τους τεχνητούς περιορισμούς τους οποίους επιβάλλει
το ιδιοκτησιακό λογισμικό, όπως το κλείδωμα στους προμηθευτές, τους ιδιοκτησιακούς
τύπους αρχειοθέτησης και τη Διαχείριση Ψηφιακών Περιορισμών (Digital Restrictions
Management, DRM). Από την ταπεινή του προέλευση στο Εργαστήριο Τεχνητής Νοημοσύνης
του MIT, το GNU έχει αναπτυχθεί σε ένα από τα πιο δημοφιλή λειτουργικά συστήματα
στον κόσμο και έχει καλλιεργήσει την ανάπτυξη χιλιάδων άλλων εφαρμογών Ελεύθερου
Λογισμικού.</p>

<p>Το Ίδρυμα Ελεύθερου Λογισμικού (ο ομοθυγατρικός, με βάση τη Βοστώνη, MA,
οργανισμός του FSFE) ιδρύθηκε το 1985 για να προωθήσει την κεντρική ιδέα
πίσω από το Πρόγραμμα GNU του Stallman: ότι η ελευθερία να εξετάζεται, να
τροποποιείται, να αντιγράφεται και να διαμοιράζεται το λογισμικό είναι
θεμελιώδης για μια δίκαιη, ελεύθερη κοινωνία. Το μεγαλύτερο μέρος της εργασίας
έγινε μεταξύ 1983 και 1991, και αυτή η εργασία έθεσε τα θεμέλια για πολλά
έργα τρίτων τα οποία αργότερα έφεραν και αυτά αυτές τις ελευθερίες στους
χρήστες ηλεκτρονικών υπολογιστών. Το λειτουργικό σύστημα ολοκληρώθηκε το
1992 από ένα έργο τρίτων με την ανάπτυξη ενός κεντρικού συστατικού με το όνομα
"Linux". Η επιτυχία του λειτουργικού συστήματος GNU/Linux ενθάρρυνε την
ανάπτυξη πολλών άλλων έργων Ελεύθερου Λογισμικού όπως ο Firefox, το KDE και
το OpenOffice.org. Σήμερα, υπάρχουν στον κόσμο εκατοντάδες διανομές GNU/Linux,
που θέτουν σε λειτουργία εκατομμύρια ηλεκτρονικών υπολογιστών από εξυπηρετητές
ιστού και οικιακές συσκευές μέχρι κινητά τηλέφωνα και φορητούς υπολογιστές.</p>

<p>"Οι συνεισφορές του Έργου GNU στον κόσμο των ηλεκτρονικών υπολογιστών είναι
δύσκολο να υπερεκτιμηθούν", λέει ο Georg C. F. Greve, Πρόεδρος του Ευρωπαϊκού
Ιδρύματος Ελεύθερου Λογισμικού (FSFE). "Για πρώτη φορά υπήρξε ευαισθητοποίηση
για το Ελεύθερο Λογισμικό και η έννοια του Copyleft έφερε επανάσταση στον τρόπο
με τον οποίο η ελευθερία εξαπλώνεται και προστατεύεται. Και τα δύο διανοητικά
επιτεύγματα έθεσαν τα θεμέλια για την τεράστια επιτυχία του GNU/Linux, το
οποίο στο μεταξύ καθιερώθηκε ως ο κύριος ανταγωνιστής των ιδιοκτησιακών
λειτουργικών συστημάτων σε όλο το φάσμα των τεχνολογιών επεξεργασίας πληροφοριών,
από την μεγάλης κλίμακας επιστημονική έρευνα μέχρι τους προσιτούς φορητούς για
τον καταναλωτή. Με αυτή του τη δραστηριότητα, το GNU ήταν η αιτία της απόδοσης στους
χρήστες του ελέγχου πάνω στο υπολογιστικό τους περιβάλλον και στα δεδομένα τους".</p>

<p>Το FSFE ιδρύθηκε το 2001 για να προωθήσει τους πολιτικούς και κοινωνικούς
στόχους οι οποίοι επίσης παρέχουν τη βάση για το Έργο GNU, και για να
υποστηρίξει την ακμάζουσα Ευρωπαϊκή κοινότητα του Ελεύθερου Λογισμικού.
"Το FSFE εργάζεται στενά με τους συνεταίρους του σε όλη την Ευρώπη και εκτός
αυτής, για να διασφαλίσει ότι το πνεύμα της αρχικής ανακοίνωσης του Stallman
υποστηρίζεται στην πράξη και συνεχίζει να συμβάλλει στην ευαισθητοποίηση του
μηνύματος του Ελεύθερου Λογισμικού", αναλύει ο Shane Coughlan, συντονιστής της
Ομάδας Εργασίας Ελευθερίας (Freedom Task Force) του FSFE.</p>

<p>Όλο και περισσότερες χώρες στρέφονται προς το Ελεύθερο Λογισμικό για χρήση
στον δημόσιο τομέα και την εκπαίδευση. Ενώ πολλές επιχειρήσεις επί μακρόν
χρησιμοποιούν και συμβάλλουν στο Ελεύθερο Λογισμικό για να κερδίσουν μερίδια
αγοράς και να μειώσουν το κόστος, οι κυβερνήσεις αντιλαμβάνονται τα οφέλη του
Ελεύθερου Λογισμικού με όρους κυριαρχίας, διαφάνειας και αυτοδιάθεσης. Ακριβώς
εξαιτίας της φύσης του να προβάλλει το μοίρασμα, τη συνεργασία και τη βιωσιμότητα,
το Ελεύθερο Λογισμικό διασφαλίζει ότι όλοι οι χρήστες έχουν τη δυνατότητα να
προσδιορίζουν και να διαμορφώνουν το μέλλον τους σχετικά με τις τεχνολογίες
επεξεργασίας πληροφοριών.</p>

<h2>Σχετικά με το Ευρωπαϊκό Ίδρυμα Ελεύθερου Λογισμικού</h2>

<p class="aboutfsfe">Το Ευρωπαϊκό Ίδρυμα Ελεύθερου Λογισμικού (FSFE) είναι μια
     μη-κερδοσκοπική μη-κυβερνητική οργάνωση, η οποία δραστηριοποιείται σε πολλές
     Ευρωπαϊκές χώρες και ασχολείται με πολλές διεθνείς δραστηριότητες. Η πρόσβαση
     στο λογισμικό καθορίζει τη συμμετοχή σε μια ψηφιακή κοινωνία. Για να εξασφαλίσει
     την ισότιμη συμμετοχή στην εποχή της πληροφορίας, καθώς επίσης και τον ελεύθερο
     ανταγωνισμό, το Ευρωπαϊκό Ίδρυμα Ελεύθερου Λογισμικού (FSFE) επιδιώκει και είναι
     αφοσιωμένο στην προώθηση του Ελεύθερου Λογισμικού, το οποίο ορίζεται από τις
     ελευθερίες να χρησιμοποιείται, να μελετάται, να τροποποιείται και να αντιγράφεται.
     Από την ίδρυσή του το 2001, η ευαισθητοποίηση για τα θέματα αυτά, η πολιτική και
     νομική προστασία του Ελεύθερου Λογισμικού και η απόδοση Ελευθερίας στους ανθρώπους
     με την υποστήριξη της ανάπτυξης του Ελεύθερου Λογισμικού είναι κεντρικά ζητήματα
     για το FSFE.</p>

<p>http://fsfeurope.org/</p>

<h2>Σημειώσεις για συντάκτες:</h2>

<ul>

<li>Το Έργο GNU επιδιώκει το εφικτό και το διατηρήσιμο για τις τέσσερις
<em>θεμελιώδεις ελευθερίες</em> των χρηστών λογισμικού: να εκτελούν λογισμικό
"για οποιοδήποτε σκοπό", να μελετούν και να προσαρμόζουν το λογισμικό
σύμφωνα με τις ατομικές τους ανάγκες, να διανέμουν αντίγραφα του
λογισμικού, και να βελτιώνουν το λογισμικό, μοιραζόμενοι τα οφέλη
με άλλους.</li>

<li>Το Έργο GNU άνοιξε νέους δρόμους με την έννοια της <em>copyleft</em> αδειοδότησης,
η οποία διατηρεί τις θεμελιώδεις ελευθερίες στο λογισμικό χρησιμοποιώντας
τα πνευματικά δικαιώματα (copyright) για να εφαρμόσει το μοίρασμα του παράγωγου
λογισμικού με την ίδια άδεια χρήσης που συνοδεύει και το πρωτότυπο λογισμικό.</li>

</ul>

<h2>Επικοινωνία</h2>
<ul>
<li>Βέλγιο: +32   2 747 03 57</li>
<li>Γερμανία: +49 700 373 38 76 73</li>
<li>Σουηδία: +46 31 7802160</li>
<li>Ελβετία: +41  43 500 03 66</li>
<li>Ηνωμένο Βασίλειο: +44  29 200 08 17 7</li>
</ul>

<p><a href="/contact/contact.xhtml">Άλλοι τρόποι επικοινωνίας</a> με το
FSFE.</p>


</body>
  
  <timestamp>$Date$ $Author$</timestamp>
</html>
<!--
Local Variables: ***
mode: xml ***
End: ***
-->
