<?xml version="1.0" encoding="utf-8" ?>

<html>
  <head>
    <title>A Free Software Foundation Europe bemutatása - FSFE</title>
  </head>

  <body>

    <p id="category"><a href="/about/about.html">Rólunk</a></p>
    <h1>Rólunk FSFE</h1>

  <h2>Önmeghatározás</h2>

<p>A <a href="http://fsfeurope.org">Free Software Foundation Europe</a> (FSFE)
tagjaiként olyan, különböző kulturális háttérrel rendelkező európaiaknak
tekintjük magunkat, akik közös célja a kultúrákon átívelő együttműködés valamint
az együttműködés kultúrájának regionális szintről globális szintre
fejlesztése.</p>

<p>Nonprofit nem-állami szervezet és hálózat vagyunk, mely maga is része közös
célokkal és jövőképpel rendelkező egyének globális hálózatának. Nem képviselünk
senkit saját magunkon és munkánkon kívül. Közösen végzett munkánk és a digitális
társadalom minden vonatkozásában megvalósuló szabadság iránti elkötelezettség
az, ami meghatároz bennünket.</p>

<p>Ahogy a szabad szoftver közössége napról napra jobban gyarapodik, úgy válik
egyre fontosabbá a szabad szoftver eredeti eszményének megőrzése. Bizonyos
esetekben az általunk képviselt ügyek iránti megnövekedett politikai
érdeklődéssel együtt jár, hogy ezeket az ügyeket egyéni érdekek előmozdítására
igyekeznek kihasználni – tekintet nélkül a közép- és hosszútávú hatásokra.</p>

<p>Ezért munkánk központi eleme, hogy a szabad szoftver jogi, politikai és
társadalmi alapja erős, biztos és egyéni érdekektől mentes maradjon. Ehhez
elengedhetetlen a szabad szoftver és az ahhoz kapcsolódó ügyek alapos ismerete,
és mindenekelőtt a hosszútávú jövőkép iránti elkötelezettség.</p>

<p>Tisztában vagyunk vele, ez időnként azzal jár, hogy egyes rövid- vagy akár
középtávú hátrányokat is el kell fogadnunk azért, hogy elveinkhez hűek maradjunk
– még ha mindezt nehéz is megfelelően kommunikálni, sőt alkalmanként
népszerűtlennek is bizonyulhat.</p> 

<h3>Alapelvek</h3>

<p>Különösen elkötelezettek vagyunk a demokrácia, átláthatóság, sokféleség,
összhang, megbízhatóság és céltudatosság elvei iránt.</p>

<p>Tekintettel a jelentős jogi felelősségre, valamint arra, hogy nehézségek
közepette is döntésképesek maradjunk, struktúránk igyekszik a fenti elveket a
lehető leginkább tükrözni.</p>

<h3>Strukturális áttekintés</h3>

<p>Az önkéntes munka és hozzájárulás mindennek az alapja. A részvétel eltérő
szinteken lehetséges; az egyén részvételének szintje saját döntésétől függ.</p>

<p>Bárki részéről örömmel fogadjuk, ha alkalomszerűen, rendszeresen vagy állandó
jelleggel részt vállal a Free Software Foundation Europe (FSFE) tevékenységéből,
és ezeket magáénak is tekinti.</p>

<p>Ha részese kíván lenni a Free Software Foundation Europe-nak,
csatlakozhat csoportjainkhoz (akár földrajzi, akár tematikus alapon), és
felelősséget vállalhat az FSFE nevében végzett munkáért.</p>

<p>Az országok szerinti csoportokat rendszerint a szövetség adott országért
felelős tagjai koordinálják (lásd alább). Az egyéb csoportokat akár az
szövetség, akár az adott csoport, akár egy társult szervezet tagjai
koordinálhatják (lásd alább).</p>

<p>Ha részese kíván lenni a Free Software Foundation Europe-nak, de nincs erre
fordítható ideje, választhatja azt is, hogy <a
href="/donate/donate.html">támogatással segíti az FSFE-t</a>, vagy <a
href="http://fellowship.fsfe.org">támogató tagjává</a> válik.</p>

<p>Ha a szerveződésnek, melynek Ön tagja, célkitűzései a Free Software
Foundation Europe-éhoz hasonlóak, és hivatalos együttműködésre szeretne lépni
velünk, lehetőség van arra, hogy az FSFE <a href="/associates/">társult
szervezete</a> legyen, ezáltal az FSFE-hálózat részévé váljon.</p>

<p>A Free Software Foundation Europe vázát a tagországokban lévő helyi
szervezeteivel létrehozott, jogilag is érvényes hivatalos <a
href="/about/legal/">szövetség</a> képezi. A szövetség tagjaitól megkívánjuk a
legmagasabb fokú, évek során igazolt elkötelezettséget, és a hosszútávú
konszenzus egyéni vélemények fölé helyezése iránt érzett felelősséget.</p>

<p>Az FSFE szövetség alapvetően demokratikus. Az FSFE minden eleme – a szövetség
tagjai, a csoportok tagjai, valamint a <a href="http://fellowship.fsfe.org">támogató
tagok</a> és a társult szervezetek tagjai – részt vehetnek a döntéshozatali
folyamatban.</p>

<p>A szövetség tagjait rendszerint a csoportok tagjai és az adott ország társult
szervezetei ajánlják, az ajánlásokat pedig az FSFE szövetség közgyűlése hagyja
jóvá.</p>

<p>Noha tevékenységünk alapja az – akár cselekvő munkával, akár támogatás
formájában történő – önkéntes hozzájárulás, tudatában vagyunk annak, hogy egyes
feladatok nem végezhetőek részidős, csak teljes munkaidős tevékenységként.</p>

<p>A Free Software Foundation Europe hagyományos értelemben vett alkalmazottai
csak a végrehajtásban vállalnak szerepet, és nem részesei az általános
döntéshozatali folyamatoknak.</p>

<p>Az alkalmazással és fizetéssel kapcsolatos minden döntést végül a szövetség
tagjainak közgyűlése hagy jóvá.</p>

<p>E döntések legfőbb kritériuma, hogy mennyiben szükségesek a Free Software
Foundation Europe céljainak sikeres megvalósításához. Amennyire lehetséges,
minden állásra olyasvalakit igyekszünk felvenni, aki az adott munkát már
önkéntes alapon is végezte – akár az FSFE keretein belül, akár azokon kívül –
mivel a tudás, elkötelezettség és kezdeményezőkészség fontos erények az FSFE
számára.</p>

<p>Ideális esetben arra törekszünk, hogy olyasvalaki számára tegyük lehetővé a
teljes munkaidőben való feladatvégzést, akinek az adott feladat már előzőleg is
fontos volt annyira, hogy szabad erőforrásai nagy részét erre szentelje.</p>

<h3>Döntéshozatali folyamatok</h3> 

<p>A Free Software Foundation Europe tagjai a konszenzus hívei. Minden esetben
igyekszünk munkánkat az aktív tagok konszenzusának – és időnként
kompromisszumainak – alapján végezni.</p>

<p>Szintén hisszük, hogy alkalmanként szükség van a gyors és egyértelmű
cselekvésre. Ezért hoztuk létre az FSFE szövetséget és annak végrehajtó
bizottságait európai és nemzeti szinten. Ezek olyan háttérstruktúrákat és
-eljárásokat biztosítanak, melyeket demokratikusan alakítottak ki és kísérnek
figyelemmel.</p>

<p>A fenti megközelítés azt a célt szolgálja, hogy a szervezeti struktúra
átlátható, illetve a sokszínűséget és aktív részvételt elősegítő legyen –
ugyanakkor mégis a lehető legkisebb és legegyszerűbb.</p>

<p>Ez biztosítja a lehetőséget az FSFE valamennyi részegységének részvételére. A
szövetség tagjai, a csoportok tagjai, illetve a társult szervezetek tagjai
egyaránt aktív résztvevők lehetnek, ami hozzájárul ahhoz, hogy a Free Software
Foundation Europe gyorsan cselekedhessen, ha szükséges, és fenntartsa a stabil
hosszútávú szervezeti összhangot.</p>

  </body>

  <timestamp>$Date$ $Author$</timestamp>
  <translator>FSF.hu Alapítvány</translator>
</html>
<!--
Local Variables: ***
mode: xml ***
End: ***
-->


