<?xml version="1.0" encoding="UTF-8" ?>
<html newsdate="2015-11-09" type="newsletter">
  <version>1</version>

<head>
	<title>Newsletter FSFE - Novembre 2015</title>
</head>
<body microformats="h-entry">
	<h1 class="p-name">Newsletter FSFE - Novembre 2015</h1>

<h2 id="fsfe-to-eu-think-global-go-free-software">La FSFE all’UE: Pensa
		globale, viva il Software Libero!</h2>
<p>A fine ottobre, la FSFE ha <a href="https://download.fsfe.org/policy/letters/20151029-fsfe-dsm-comments.pdf">presentato le
		sue raccomandazioni</a> sulla strategia della Commissione Europea per
	il mercato comune digitale (Digital Single Market Strategy), un piano per
	le politiche europee nell’era digitale orientato ad abbattere le barriere
	normative che separano i 28 diversi mercati nazionali. In particolare, la
	Commissione si è posta obbiettivi in termini di digitalizzazione delle
	imprese europee, sviluppo di standard per "il cloud", "l’Internet of
	Things" e i big data, nonché di miglioramenti nell’educazione
	digitale.</p>
<p>La FSFE è convinta che il Software Libero aiuterà l’UE a raggiungere gli
	obbiettivi fissati dalla Commissione. In ogni caso, esistono ancora molte
	barriere che impediscono di scatenare il pieno potenziale del Software
	Libero: in particolare la mancanza di uniformità nelle eccezioni al
	diritto d’autore, i brevetti software, il mancato riconoscimento dei
	diritti degli utenti a modificare liberamente le loro proprietà e il
	pericolo di standard basati su tecnologie brevettate. Chiediamo ai
	legislatori dell’UE di seguire le nostre raccomandazioni ed eliminare gli
	ostacoli che limitano il Software Libero</p>

<h2 id="What-the-cloud-is-going-on">Ma che cloud succede?</h2>
<p>Come parte del piano della Commissione per il mercato unico digitale,
	all’European Telecommunications Standards Institute (ETSI) è stato chiesto
	di identificare una mappa dettagliata degli standard necessari a sostenere
	le politiche europee nel "cloud". La sottoscritta ha discusso
	<a href="https://blogs.fsfe.org/polina/2015/10/15/what-the-cloud-is-going-on-in-etsi">sul
		suo blog</a> delle posizioni confuse in materia di Software Libero
	all’interno della Cloud Standards Coordination initiative dell’ETSI.</p>

<h2 id="fsfes-legislative-push-against-compulsory-routers-inches-forward-in-bundestag">La
	spinta legislativa della FSFE al Bundestag contro i router obbligatori</h2>
<p>La FSFE ha assunto il nostro Coordinatore per la Germania Max Mehl come
	studente lavoratore per seguire la questione dei router obbligatori. Finora
	la FSFE, assieme ad altre nove organizzazioni della società civile e
	commerciali, <a href="/news/2015/news-20151028-01.html">ha
		inviato una lettera congiunta</a> ai membri del Bundestag tedesco per
	sostenere la proposta di legge contro i router obbligatori. Obbligare i
	consumatori ad usare i router forniti dall’ISP ostacola la libera
	concorrenza tra i produttori. Inoltre danneggia gli utenti in termini di
	sicurezza, privacy ed indipendenza nella scelta del loro apparecchio
	sicuro preferito.</p>
<p>Il Bundestag discuterà la proposta di legge in novembre e, nonostante
	l’opinione unanime di esperti, associazioni a difesa dei consumatori e
	politici che sostengono la proposta, alcuni membri del Consiglio Federale
	si sono dichiarati contrari accettando gli argomenti degli <i>internet
		service providers</i> e dei gestori di rete, benché tecnicamente
	fallaci.</p>

<h2 id="remember-sony-rootkit-fsfe-does">Vi ricordate il Sony rootkit? La FSFE
	sì</h2>
<p>Il 31 ottobre, la FSFE ha commemorato il decimo anniversario del fiasco del
	Sony rootkit <a href="/activities/drm/sony-rootkit-fiasco.en.html">postando
		un promemoria</a> su quanto sono pericolose le restrizioni
	digitali per la sicurezza degli utenti, la libertà di sperimentare e i
	computer generici. Prima che l’indignazione pubblica e le cause legali
	esigessero il pagamento dei danni da parte di Sony, il rootkit si era già
	inserito nei computer degli utenti, aveva spiato le loro abitudini di
	ascolto, bloccato software di terze parti, ridotto le performance del
	computer, creato falle nella sicurezza dei computer degli utenti e inviato
	dati a Sony. Questo mese la FSFE <a href="https://blogs.fsfe.org/asawritz/2015/11/04/sony-rootkit-still-making-headlines-10-years-later-2/">ha
		contattato</a> dozzine di giornalisti specializzati in tecnologie e
	sicurezza, per fare massa e ricordare al pubblico di proteggere le proprie
	libertà digitali e fare attenzione alle restrizioni digitali, quelle stesse
	restrizioni che hanno dato accesso a Sony a milioni di computer e centinaia
	di migliaia di reti.</p>

<h2 id="get-active">Attivati</h2>
<p>Visto che la settimana scorsa era il decimo anniversario della scoperta del
	Sony rootkit, passa qualche minuto di questo mese per raccontare quello che
	è successo nel 2005 ad amici, familiari o colleghi che non ne hanno mai
	sentito parlare. Il Sony rootkit è un esempio lampante di come
	le aziende introducano limitazioni dannose nel software per limitare quello
	che i consumatori possono fare con le cose di loro proprietà.</p>

<h2 id="fsfs-30th-birthday-finds-cake-birthday-wishes-and-swiss-press-coverage">Il
	trentesimo compleanno della FSF, con torte, auguri e copertura da parte
	della stampa svizzera</h2>
<p>In contrasto con l’anniversario del Sony rootkit, c’è stato anche un
	anniversario positivo questo mese. Il 3 ottobre 2015 la Free Software
	Foundation Europe <a href="https://wiki.fsfe.org/FSF30Birthday">ha
		festeggiato il trentesimo compleanno della Free Software Foundation</a>
	con una torta deliziosa e tanti fantastici auguri di buon compleanno. Poco
	dopo, il Presidente della FSFE, Matthias Kirschner, <a href="http://www.tagesanzeiger.ch/digital/computer/Politisch-denkende-Menschen-verstehen-das-Anliegen-der-freien-Software/story/18389205">ha
		discusso</a> ampiamente con il principale giornale svizzero della FSFE
	e del ruolo del Software Libero nella politica e nell’economia.
	L’intervista di Matthias ha completato un
<a href="http://www.tagesanzeiger.ch/digital/computer/Politisch-denkende-Menschen-verstehen-das-Anliegen-der-freien-Software/story/18389205">ulteriore
	articolo</a> su Richard Stallman e l’attivismo per il Software Libero.</p>

<h2 id="zurich-fellows-offer-free-software-computer">Fellows a Zurigo offrono
	computer con Software Libero</h2>
<p>Dei fellows a Zurigo hanno lanciato l’iniziativa
	<a href="https://blogs.fsfe.org/mmoeller/2015/10/07/libre-laptops/">“Free
		Computer for Free People”</a>, per offrire laptop che funzionano usando
	unicamente Software Libero. Questo include firmware alternativo e BIOS
	libero invece di quelli proprietari installati sulla maggior parte dei
	laptop, i quali possono impedire all’utente di installare Software Libero
	non autorizzato dal produttore. Riutilizzando hardware usato, i fellows di
	Zurigo cercano anche di promuovere un uso sostenibile dell’hardware.</p>

<h2 id="freertc-mission-statement-for-skype-replacement">Dichiarazione di
	intenti di FreeRTC per un sostituto di Skype</h2>
<p>Il progetto della FSFE per sviluppare un FreeRTC (Real Time Communications)
	sta accettando suggerimenti su come migliorare la propria dichiarazione di
	intenti. L’obbiettivo finale è di rendere il più semplice possibile
	chiamare e ricevere chiamate da altre persone utilizzando solo Software
	Libero, Standard Aperti, una libera scelta di fornitori di servizio e uno
	standard di privacy accettabile.
	<a href="https://lists.fsfe.org/mailman/listinfo/free-rtc">Iscriviti alla
		mailing list</a> per seguire la discussione e dire la tua.</p>

<h2 id="fsfe-executive-director-jonas-öberg-reflects-on-his-1999-meeting-with-richard-stallman">Il
	Direttore Esecutivo della FSFE Jonas Öberg riflette sul suo incontro con
	Richard Stallman, nel 1999</h2>
<p>Il co-fondatore e Direttore Esecutivo della FSFE, Jonas Öberg
	<a href="https://opensource.com/life/15/10/my-open-source-story-jonas-oberg">ricorda</a>
	di come è entrato in contatto con il Software Libero, compresi i dettagli
	del viaggio a Boston da ventiduenne, nel 1999, che lo ha molto influenzato.
	La sua storia include viaggi alla Technology Square di Boston, la
	partecipazione ai Free Software Awards e la promessa fatta a Richard
	Stallman di rimanere sempre fedele alla comunità.</p>

<h2 id="interview-with-apache-software-foundation-member-developer-and-mother-isabel-drost-fromm">Intervista
	con Isabel Drost-Fromm, membro della Apache Software Foundation,
	sviluppatrice e madre</h2>
<p>Il 13 ottobre, Paul Boddie ha onorato l’Ada Lovelace Day (la giornata
	internazionale delle donne nella scienza e tecnologia)
	<a href="https://blogs.fsfe.org/fellowship-interviews/?p=715">intervistando</a>
	Isabel Drost-Fromm, abitante di Berlino e sviluppatrice di Software Libero.
	La loro conversazione ha coperto aspetti tecnici (ovviamente) ma anche
	consigli su come gestire le aspettative e costruire fiducia per il passaggio
	alla nuova generazione di hackers, makers e smanettoni.</p>

<p>Grazie a tutti i <a href="/contribute/contribute.en.html">volontari</a>,
	ai <a href="https://my.fsfe.org/donate">Fellows</a>,
	ed alle <a href="/donate/thankgnus.en.html">aziende
		donatrici</a> che ci permettono di svolgere il nostro lavoro.</p>
<p>Polina Malaja e Asa Ritz - <a href="/index.html">FSFE</a></p>
</body>

<sidebar promo="about-fsfe" />
<date>
	<original content="2015-11-09" />
</date>
<followup>donate</followup>
<tags>
	<tag key="newsletter"/>
</tags>

</html>
