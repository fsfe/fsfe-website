<?xml version="1.0" encoding="UTF-8" ?>

<html>
  <head>
    <title>»Secure Boot«/»Varni zagon«: Kdo bo nadzoroval vaš naslednji računalnik?</title>
  </head>
  <body id="article">

    <!--<p id="category">
      <a href="/freesoftware/freesoftware.html">Free Software</a>
    </p>-->

<h1>»Secure Boot«/»Varni zagon«: Kdo bo nadzoroval vaš naslednji računalnik?</h1>

<p>FSFE-jev cilj je zagotoviti, da imajo lastniki IT naprav vedno poln nadzor
nad njimi in so edini nadzorniki svojih naprav. To osnovno načelo je v zadnjih časih
ogroženo.</p>

<p>S funkcijo imenovano »Varni zagon« (angl. »Secure Boot«), ki bo v
računalnike vgrajena od leta 2012 dalje, si izdelovalci strojne in programske
opreme poskušajo pridobiti položaj, ki bi jim prinesel stalen nadzor nad IT opremo,
ki jo proizvedejo. S tem bi bila oprema »varna« s stališča izdelovalca, vendar
ne nujno tudi s stališča končnega lastnika: lastnika bodo morda obravnavali
kot nasprotnika. S preprečevanjem uporab opreme, ki jih izdelovelec ni predvidel,
lahko nadzorujejo in omejujejo uporabo splošno-namenske IT opreme (npr. osebnega
računalnika, prenosnika). V primeru naprav povezanih na internet lahko izdelovalci
omejitve uporabe spremenijo kadarkoli, brez da bi lastnika naprave o tem obvestili.
Posledično lahko izdelovalci IT opreme po svoji volji kršijo in odvzemajo osnovne
pravice, ki običajno pripadajo latnikom izdelkov.</p>

<h2>»Varni zagon«: Stražar pred operacijskim sistemom</h2>

<p>Ko prižgete svojo napravo, se izvede začetni postopek imenovan zagon. V primeru
računalnika začetni postopek vključuje izvedbo strojne programske opreme (angl. firmware).
Le ta potem zažene drug program, ki se imenuje zagonski nalagalnik (angl. boot loader),
ki nato zažene dejanski operacijski sistem, v katerem lahko zaganjate svoje programe.
Do konca leta 2012 naj bi se v večji meri zaključil prehod strojne programske opreme osebnih
računalnikov, prenosnikov, strežnikov in drugih računalnikov z običajnega BIOS-a na
<a href="http://en.wikipedia.org/wiki/Unified_Extensible_Firmware_Interface">UEFI</a>.
V primerjavi z običajnim BIOS-em ima UEFI nekaj prednosti, na primer hitrejši zagon,
gonilnike neodvisne od operacijskega sistema in obljubo o razširjeni varnosti.</p>

<p>Za varnostni vidik skrbi funkcija imenovana »Varni zagon« (angl. »Secure Boot«). Od
različice UEFI 2.3.1 (izdane 8. aprila 2011) dalje ta funkcija zagotavlja, da se med
zagonom lahko izvede samo programska oprema, ki ustreza enemu izmed vgrajenih
kriptografskih podpisov. S tem se med zaganjanjem računalnika onemogoči izvajanje
neželene programske opreme, tako da se pred zagonom vsake programske komponente (različne
stopnje UEFI-ja, zagonski nalagalnik, jedro operacijskega sistema, itd.) kriptografsko
preveri njen podpis. To pomeni, da morajo biti uporabljeni kriptografski podpisi
vključeni v zbirko podpisov UEFI-ja vsake naprave z »varnim zagonom« <strong>še
preden</strong> se kriptografsko podpisana programska komponenta lahko na določeni
napravi zažene.
</p>

<p>FSFE pričakuje, da bo velika večina izdelovalcev računalnikov funkcijo »Varni zagon«
vgradila, ker je Microsoft
<a href="http://msdn.microsoft.com/en-us/library/windows/hardware/hh748200.aspx">najavil</a>,
da izdelovalci funkcijo »Varni zagon« morajo vgraditi, če za svojo napravo želijo
pridobiti potrdilo za Windows 8, na primer za logotip »Compatible with Windows 8«.</p>

<div class="aside-box right">
<h2>Računalnik: Splošno-namenska naprava</h2>

<p>Z razvojem računalnika kot splošno-namenske naprave je človeška družba v
preteklih desetletjih ustvarila močno orodje za opravljanje vseh vrst opravil
z eno samo napravo. Sedaj so izdelovalci IT naprav ugotovili, da je v njihovem
finančnem interesu, da samovoljno omejujejo zmožnosti teh naprav. Zaradi funkcije
»Varni zagon« končni lastniki IT naprav ne morejo svobodno odločati o uporabi
svojih naprav, ker ne morajo odločati, katero programsko opremo želijo poganjati.</p>

<p>Pravna oseba, ki dejansko nadzoruje, katera programska oprema se lahko poganja na
napravi, in tako določa posamezne funkcije, ki jih naprava izvaja, lahko v končni
fazi nadzira vse podatke, ki jih naprava obdeluje ali hrani. Posledično lastnik
IT naprave morda ni več edini, ki nadzira svoje podatke.</p>
</div>

<h2>Na katere naprave se to nanaša?</h2>

<p>Trenutno večina analiz stanja glede UEFI temelji na dokumentu »Windows 8
Hardware Certification Requirements«, ki ga je Microsoft objavil v decembru
2011. Microsoftu katerekoli različice teh zahtev za potrjevanje strojne opreme
ni bilo in še vedno ni potrebno pokazati javnosti, ker so osnova za individualne
pogodbe med Microsoftom in posameznim izdelovalcem strojne opreme, ki
želi pridobiti Microsoftovo potrdilo za Windows 8 za računalniške izdelke. Dokument
»Windows 8 Hardware Certification Requirements« se zato brez vednosti javnosti
lahko spremeni kadarkoli, ali pa se posamezne podrobnosti zahtev razlikujejo glede
na izdelovalca. Vse se zgodi po volji Microsofta in večinoma skrito za zaprtimi
vrati. Iz tega sledi, da se na objavljeno različico dokumenta ni mogoče zanašati
in se je potrebno zavedati, da se podrobnosti glede funkcije »Varni zagon« lahko
kadarkoli spremenijo.</p>

<p>
Problem funkcije »Varni zagon« ni nujno vezan le na »povezane samostojne sisteme«
(najverjetneje večji del prihodnjega trga prenosnikov in osebnih računalnikov) in
računalnike temelječe na mikroprocesorjih ARM (večinoma tablični računalniki in
mobilni telefoni), ampak ga Microsoft lahko kadarkoli razširi na vse druge vrste
naprav. Enako lahko izdelovalci strojne opreme vgradijo UEFI-jev »Varni zagon«
ali drug postopek zaganjanja, ki je omejen s pomočjo kriptografskih podpisov, četudi
naprava ni namenjena uporabi z Windows 8. TiVo to počne že kako desetletje, prav
tako pa kriptografsko omejen postopek zaganjanja uporabljajo številne igralne
konzole. Tudi drugi izdelovalci programske opreme lahko uporabijo specifikacije in
zahteve, ki so namenjene umetnemu omejevanju zmožnosti IT naprav in so podobne
Microsoftovemu omejevanju.</p>

<h2>Ali bodo omejitve razširjene na programe?</h2>

<p>Čeprav UEFI-jeva specifikacija za »Varni zagon« (kot tudi specifikacija
skupine Trusted Computing Group, ki določa »Zaupanja vreden zagon« (angl.
»Trusted Boot«)) pokriva le primarni zagonski postopek do jedra operacijskega
sistema, je infrastruktura za razširitev preverjanja podpisov na vso programsko
opremo, ki teče na računalniku, izpopolnjena in deluje na več operacijskih
sistemih. Je pa trenutno poleg Windows 8 uporabljena le za gonilnike za Windows.</p>

<h2>Grožnja splošno-namenskemu računalništvu</h2>

<p>Če bi bili vsi ti ukrepi pod izključnim nadzorom končnih lastnikov naprav,
bi bili ti lahko v njihovo najboljšo korist in jim pomagali izboljšati varnost zagonskega
postopka, ki danes po večini ni varen. To bi držalo v primeru, <strong>če</strong>
bi varnostni podsistemi, ki jih določata forum UEFI in skupina Trusted Computing Group
(TCG), končnemu latniku <strong>tehnično</strong> zagotavljali poln in izključen nadzor
nad konfiguracijo in upravljanjem teh varnostnih podsistemov, ki vključujejo
ustvarjanje, hranjenje, uporabo in odstranjevanje kriptografskih ključev,
potrdil in podpisov. Kakor hitro pa lahko te varnostne podsisteme poleg končnega lastnika
naprave uporabljajo tudi tuje osebe, lahko le te onemogočijo nenameravane ali
nepričakovane uporabe IT naprav.</p>


<p>Iz zgoraj napisanega sledi, da implementacija funkcije »Varni zagon« lahko
občutno zmanjša razpoložljivost splošno-namenskih računalnikov, ki so pod polnim
in izključnim nadzorom končnega lastnika. Naprave, ki so močno omejene s
tehnologijami pod nadzorom podjetij, kakršna je »Varni zagon«, se običajno
imenujejo aparati ali naprave za določen namen (npr. večpredstavnostni predvajalniki,
telefoni, bralniki knjig). Vsaj nekatere naprave z Windows 8 bodo zato spadale
v kategorijo naprav za določen namen in ne v kategorijo splošno-namenskih računalnikov.
FSFE odločno poziva, da se take IT naprave jasno označi kot omejene na uporabe,
ki jih narekuje podjetje in se na ta način ustrezno informira morebitne kupce.</p>

<h2>Ali je zaobidenje teh omejitev možna?</h2>

<p>Računalniško podkovani ljudje bodo morda mislili, da so take ukrepe že videli
in da je bila večina zaobidenih. To se je zgodilo pri različnih modelih igralnih
konzol in pri mnogih novejših mobilnih telefonih. Vendar pa sta kvaliteta in obsežnost
omejitev tokrat večji:</p>

<ul>

  <li>UEFI-jev »Varni zagon« v glavnem cilja na običajne osebne računalnike.</li>

  <li>Podpira jih velik del IT industrije, za primer is oglejte
  <a href="http://www.uefi.org/about/">člane foruma UEFI</a>.</li>

  <li>Njihovi zasnova in specifikacija sta rezultat skupnega dela več IT
  podjetij. Opirajo se na desetletje izkušenj s postkopki zaganjanja, ki
  temeljijo na podpisih, in se tako izogibajo mnogim klasičnim pomankljivostim, na primer
  manjkajočemu postopku posodobitve strojne programske opreme (UEFI), ki je
  pravilno specificiran in kriptografsko varen.</li>

  <li>Uporabljajo varnostne sisteme, ki so izvedeni na strojni ravni, na primer
  določene s strani skupine TCG (TPM ali MTM, in spremne specifikacije). UEFI
  sicer ne predpisuje določene implementacije »zavarovane hrambe« za kriptografske
  ključe, potrdila in podpise; vendar nedavne specifikacije TCG (od 2011 dalje)
  to vrzel zelo dobro zapolnjujejo.</li>

  <li>Varnostne luknje v implementacijah funkcije »Varni zagon« je moč pričakovati
  (kot je to običajno za vso programsko opremo), a zaradi tekmovanja med izdelovalci UEFI-ja
  bodo le ti varnostne luknje hitro odpravili. Do sedaj je bilo drugače. V
  preteklosti so samo posamezni izdelovalci implementirali svoj kriptografsko omejen
  postopek zaganjanja in to le za svoje specifične naprave, na primer TiVo Inc. za svoj TIVO,
  Microsoft za različne generacije Xbox in Sony za PlayStation.</li>

</ul>

<p>Četudi so bile podobne omejitve uporabe v preteklosti zaobidene, to kaže le na to,
da so imele njihove tehnične implementacije pomankljivosti in niso onemogočale
zlonamerne programske opreme, ali drugače, niso ponujale načrtovane »varnosti«.
Isto bo najverjetneje veljalo tudi za nekatere implementacije funkcije »Varni zagon«,
vendar zaobidenje takih mehanizmov nikoli ne more biti rešitev za pomanjkanje svobode
ali zmožnosti lastnika naprave, da napravo nadzoruje.</p>

<h2>FSFE-jeve zahteve</h2>

<p>Za vzdrževanje trajnostne rasti razvoja in uporabe programske opreme je izrednega
pomena široka razpoložljivost splošno-namenskih računalnikov.</p>

<p>Pred nakupom naprave je kupce potrebno jasno in jedrnato informirati o tehničnih
omejitvah, ki so v tej napravi implementirane, katere so specifične omejitve
uporab in kakšne so posledice teh omejitev za lastnika.</p>

<p>FSFE močno priporoča, da se kupuje samo IT naprave, ki lastniku zagotavljajo
poln, izključen in trajen nadzor nad varnostnimi podsistemi. Le na ta način je
moč zagotoviti zmožnost nameščanja poljubne programske opreme in posledično
obdržati izključen nadzor na svojimi lastnimi podatki.</p>

  </body>

  <timestamp>$Date$ $Author: Matthias Kirschner$</timestamp>
  <author id="kirschner" />
  <date>
    <original content="2012-06-01" />
  </date>
  <translator>Jure Repinc</translator>
</html>
